
  <div class="userstuff module" role="article">
    <h3 class="landmark heading" id="work">Chapter Text</h3>
    <p align="justify">   Seděla před zrcadlem zasazeným ve stříbrném zdobném rámu a kartáčovala své dlouhé černé vlasy. Nepřítomně se dívala před sebe, jako by ani nevnímala, co vidí. Zrcadlo odráželo její tvář; tvář ženy, která toho na svůj věk zažila opravdu dost. Zamrkala, aby si pročistila hlavu, a tentokrát se do zrcadla zahleděla soustředěně. Zahlédla svoji bledou pleť, která však již díky kvalitní péči ztrácela nezdravý, jakoby voskový odstín, způsobený roky pobytu v cele bez slunečního světla a zdravého vzduchu. Ano, tohle byla její přirozená bělost. Temné kruhy pod očima hodně zbledly, ale zcela nezmizí nejspíš nikdy. Její černé oči znovu nalezly svůj ztracený lesk, rtům se navracela jejich rudá barva. I když její rysy byly ostřejší, než si pamatovala, tváře propadlejší a lícní kosti vystouplejší, její tvář stále patřila k pohledným a těsně pod povrchem všech změn, které se jí staly, byla stále patrná její někdejší oslnivá krása, na kterou bývala tak pyšná, jako mladá dívka. Tehdy, v jiném životě...</p><p align="justify">   Napřímila se. Stále si byla vědoma svého kouzla. Kouzla, o které ji ani Azkaban nedokázal docela připravit, přestože z něj snad velkou část smazal, nebo spíš je transformoval do něčeho jiného. Na chvíli dovolila své mysli odlétnout k tomu dni, kdy po patnácti letech poprvé znovu ochutnala svobodu a vítr ve vlasech, ke dni, kdy pro ni přišel ON.</p><p align="justify">
  <em>Mořské vlny zprudka narážely do skal hluboko pod oknem její cely. Choulila se v rohu, promrzlá téměř na kost, ve svém vězeňském stejnokroji. Okovy na kotnících a zápěstích ji mrazily snad až do morku kostí. Dnes nebojovala, dnes se proti nim nevzpírala, odpočívala, příliš vyčerpaná hlady, zimou, únavou, neustálou přítomností mozkomorů v téhle opuštěné, všemi zapomenuté díře, jež byla živoucím peklem pro své obyvatele, kteří jeden po druhém přicházeli o rozum. Téměř všichni. Ona zůstávala hrdou služebnicí Pána Zla, stále věříc v jeho návrat, stále se upínajíc k té myšlence, že se pro ni její Mistr vrátí a vysvobodí ji z téhle díry. Považovali ji za šílenou, a možná i byla, rozhodně však nebyla o nic méně příčetná než v den, kdy se za ní poprvé zavřely dveře její cely. Zvuky bouře zvenku ji uklidňovaly, vždy milovala bouřlivé počasí, které souznilo s její divokou duší. Pro jednou se jí však zdálo, že v té důvěrně známé symfonii slyší nové tóny. Nevěřícně vstala a vyrazila k oknu. Najednou se ozvala ohlušující rána a tam, kde ještě před vteřinou byly pevné zdi její cely, zela díra. Došla k okraji a prudký vítr se zmocnil jejích zacuchaných černých vlasů, rozfoukal je do všech stran. Rval na ní vězeňské hadry. Konečně cítila čerstvý, svěží vzduch, který ji šlehal do tváří. Okovy na jejích rukách i nohách najednou praskly, spadly a rozsypaly se jí u nohou v obláčku kovových pilin. Rozesmála se, hlasitě, nevázaně, šíleně. Po tváři jí stekla osamocená slza. Padla na kolena a rozepjala ruce, po dlouhých patnácti letech volná, obklopená bouří. Cítila ho dřív, než viděla, vysokého bledého muže v černém plášti s kápí. Měl odhalenou tvář, kapuce mu spadala na ramena...</em>
</p><p align="justify">Je to těžké, vím věřit.</p><p align="justify">Že všechno bude zas jako dřív</p><p align="justify">Setři slzy, jež po tváři ti kanou</p><p align="justify">Pojď blíž...</p><p align="justify">„<em>Můj pane," vzdech, sotva slyšitelný. „Můj pane." Stále klečela, předkloněná, dychtivá. Dojatá. Nesmí plakat, nesmí. Byla z mála žen mezi jeho stoupenci, jediná žena, kterou si pustil blíž, která v jeho přízni předstihla všechny ostatní. Jeho nejvěrnější, nejoddanější pobočnice. Nesmí ukázat slabost. Přistoupil k ní, podal jí ruku a zvedl ji na nohy. Se sklopenou hlavou stála, ale byla vděčná za to, že ji stále podpírá. Točila se jí hlava radostí, štěstím, vyčerpáním. Jeho hlas jí přišel jako sametové pohlazení, když zašeptal: „Bello, jdeme domů."</em></p>
  </div>
  