
  <div class="userstuff module" role="article">
    <h3 class="landmark heading" id="work">Chapter Text</h3>
    <p>Gdy wchodzę do naszej jadalnio-kuchni, widok, jaki mnie spotyka, nieuchronnie wypycha z moich ust pytanie, które, wygląda na to, stało się już tradycją tego niewielkiego (acz tym niemniej kluczowego) ułamka rodziny Potter/Malfoy, jaką tworzymy.</p><p>— Dlaczego po prostu nie użyjesz różdżki?</p><p>Moje dłonie lądują na piaskowym blacie z wdzięczną gracją, którą tylko Malfoy zdaje się być w stanie opanować.</p><p>— Z tego samego powodu, co za każdym z minionych dwudziestucośtam razów, kiedy zadałeś mi dokładnie to samo pytanie, kochanie.</p><p>— Czyli?</p><p>Kącik moich ust maluje uśmiech. Droczę się z tobą i obaj wiemy to doskonale; a jednak ta niepisana sztuka zdaje się wcale a wcale nie nudzić.</p><p>
  <i>Ach, życia cud... </i>
</p><p>— <i>Czyli</i>, będziesz musiał sobie przypomnieć. I lepiej zacznij trenować pamięć poza szkołą, bo wygląda mi na to — kolejna pomarańcza ląduje, naga, w misce — że ci siada.</p><p>Mruczę: dźwięk, który jedynie udaje niezadowolenie.</p><p>I wiem, że zbyt dobrze poznałeś się na moim wokalnym repertuarze, by dać się nabrać.</p><p>— Prawie jestem zazdrosny, wiesz? — Mój głos to chłodne jedwabie, gdy staję centralnie za tobą, a moje ramiona oplatają się wokół twojej klatki piersiowej. Wbijam wzrok w twoje palce, zręcznie pozbawiające kolejną pomarańczę ubranka.</p><p>— A czemuż to? — Twój ton kopiuje mój.</p><p>
  <i>Jesteśmy intrygująco kompatybilni.</i>
</p><p>— A bo z taką <i>dbałością</i> — chciałbym, żebyś widział, jak w tym momencie unoszę brwi, akcentując to słowo — obierasz te pomarańcze... To niemalże <i>intymne</i>.</p><p>Przeciągam sylaby.</p><p>Gdy parskasz śmiechem, odległa część mnie zastanawia się, czy może jest szansa, że jakaś mikroskopijna kropelka twojej śliny wylądowała na którejś z pomarańczy.</p><p>— Żałuj, że nie widziałeś ich kąpieli. Oblałem je taką czułością...</p><p>Twoje ciało trzęsie się i zaraża moje. Śmiejesz się. Śmiejesz się i to nieprzyzwoicie dziecinne, ale mam ochotę zdzielić cię w głowę (lekko).</p><p>Zamiast tego, wyciągam rękę, by moje długie palce mogły zamknąć się bezpiecznie wokół jednej z obranych pomarańczy. Odplątuję siebie z ciebie, by podzielić aromatyczny owoc na ćwiartki; trzy/czwarte ma bezpieczne lądowanie z powrotem w misce z kolegami.</p><p>(Pomarańcze to interesująco męskie twory natury...)</p><p>Pozostała ostatniość wkrótce spotyka drogę do swojego kwaśnego przeznaczenia, gdy ujmuję ją wygodnie i zasysam jeden koniec.</p><p>Przechodzę na drugą część kuchni, by w towarzystwie soczystej słodkości obserwować, jak przygotowujesz kolejne pomarańcze. Ciche odgłosy mokrości wypełniającej moje usta wplatają się pomiędzy relaksujący dźwięk rozbieranych przez ciebie owoców.</p><p>
  <i>Pracujesz jak uzdrowiciel z wieloletnim stażem. </i>
</p><p>W pewnym momencie do mojej oczarowanej kwaśno-słodką delicją świadomości dociera informacja, że relaksujący dźwięk przestał istnieć, a twoje ręce zastygły na krawędzi miski.</p><p>Podnoszę wzrok, pozwalając mu spocząć na twojej twarzy.</p><p>Nie wiem, jak teraz wyglądam, bo nigdy nie miałem okazji ani potrzeby oglądać siebie wykonującego tego rodzaju czynność, ale jeśli moje spożywanie pomarańczy to obraz chociaż w połowie tak rozkoszny jak ten, który ty sam malujesz, gdy robisz podobne rzeczy, nie dziwię się, że obdarzasz mnie tak niepodzielną uwagą.</p><p>— Na litość Merlina, Scorpius. Seryjnie <i>lubisz</i> to robić, co nie?</p><p>— Co takiego? — dopytuję niewinnie, zaprawiając zdanie łagodnie uniesionymi brwiami.</p><p>Szczerze liczyłbym na coś mniej niewymownego niż kręcenie głową.</p><p>(No dobrze, to i tak tylko część tej naszej małej, zabawnej gry w nierozgarniętych „chcemy być dorośli!" absolwentów).</p><p>— Taaak... — Mam niezapowiedzianą ochotę przełączyć tryb działania. — To, Al, co byś chciał na święta?</p><p>— O. Nagła zmiana torów?</p><p>Odpowiadam uśmieszkiem na uśmieszek.</p><p>— Owszem. Graj ze mną, kochanie — mruczę, przechodząc do kontynuowania dostarczania mojemu nieoczekiwanie spragnionemu organizmowi kolejnych cząsteczek pomarańczy.</p><p>Wciąż w ten sam niezbyt cichy, niezbyt okrzesany sposób.</p><p>— Ach. Hmm... — Udajesz zastanowienie. Wiem, że udajesz. Wiem, że już znasz odpowiedź. Nie wiem tylko, jak ta odpowiedź będzie brzmieć (czy telepatia w ciasnych związkach to rzecz przereklamowana, czy po prostu ty mnie nieustannie zaskakujesz? Albo zwyczajnie preferuję ostrożność zamiast bawienia się w samozwańczego jasnowidza). — Wiesz, skoro już proponujesz, nie pozwolę sobie odmówić.</p><p>Przewracam oczami.</p><p><i>Przecież to święta, Al. </i> Moje pytanie to <i>ledwie</i> propozycja; to element zasadniczości, której mnie względem tego jakże wyjątkowego okresu w roku nauczono.</p><p>— No więc? — popycham cię w pożądanym kierunku, niedbale ocierając palcem strużkę soku, który wymknął się w drodze do mojego gardła i postanowił powędrować brodą w dół. Najpewniej, ku podłodze. </p><p>Niedoczekanie, żebym potem musiał ścierać. Jedna... mała... słodko-kwaśna kropelka. </p><p>W dodatku, pomarańczowa.</p><p>— Och, nic wielkiego. Nie musi być. To o gest w końcu chodzi, prawda? A szczerze mówiąc, wszystko czego mógłbym chcieć, już mam.</p><p>
  <i>Ciepło... ciepło... Milusio-cieplusio... </i>
</p><p>W tym bardzo konkretnym momencie, szeroki uśmiech po prostu <i>za bardzo</i> kocha moją twarz.</p><p>— No ale tak, jeśli już... — Odkładasz świeżo obraną pomarańczę i sięgasz po kolejną. Ostatnią. — Moja jednoprzedmiotowa lista życzeń to... trochę cliche, przyznasz, ale... nie coś konkretnego, aczkolwiek... coś wyjątkowego. — Kawałek skórki ląduje na górce podobnych kawałków spoczywających niewinnie na blacie. — Drobnego, ale znaczącego. — Dołącza do niego kolejny. — Coś, co przypominałoby mi ciebie. — Pomarańcza straciła połowę odzienia. <i>Mmm, ten zapach...</i> — Coś od serca. Zabawnego...  może. Takiego, wiesz, sentymentalnego.</p><p>Oblizuję palce po spoczywającej już w moich gorących wnętrznościach pomarańczy, gdy myślenie przełącza się na odrobinę wyższe niż zwykle obroty (tylko odrobinę). Przygryzam wargę, szukając pomysłu...</p><p>
  <i>A-ha!</i>
</p><p>— To napiszę ci fanfiction — oznajmiam tonem, który nawet w moich uszach brzmi zbyt rzeczowo.</p><p>— Że co? — pytasz tępo, jakby tracąc nieosobliwą werwę, która czepiała się twojej aury non-stop od dzisiejszego poranka.</p><p>— Co „co"? Ty <i>nie wiesz</i>, co to jest fanfiction? — Nieprzyzwoicie przedramatyzowane pytanie.</p><p>— Um, nie wydaje mnie się. — Kręcisz głową z nonszalanckim wyrazem na twoich przystojnych rysach.</p><p>— Uuu, Al. Albus Severus. Jak tobie nie wstyd.</p><p>— A bo czemu, to jakaś mugolska rzecz, tak?</p><p>Coś w tej minie, którą właśnie robisz, mi się zastanawiająco podoba. Zmarszczone brwi poniekąd dodają twojej na ogół ciepłej i przyjaznej twarzy kapkę chłodnej bystrości.</p><p>To intrygująco atrakcyjne.</p><p>— A i owszem. Ściślej rzecz biorąc – tutaj cytuję z zaufanego źródła – „opowiadanie tworzone nieoficjalnie przez fanów filmu, książki, serialu, itp." – w tym przypadku, przeze mnie, jako twojego... no, fana – „wykorzystujące postaci i świat z oryginalnego utworu" – w tym wypadku, wykorzystujące ciebie i mnie oraz świat rzeczywisty. Hmm, <i>najprawdopodobniej</i> świat rzeczywisty. Możliwe bowiem, że ostatecznie zdecyduję się puścić wodze fantazji... wiesz. Jakkolwiek — unoszę palec, akcentując zdanie — to tylko ewentualna możliwość, która wcale nie ma gwarancji zaistnienia.</p><p>Gapisz się na mnie przez mniej więcej siedem i cztery piąte sekundy, nim:</p><p>— Tia, fanfiction. Czemu nie.</p><p>— Znakomicie. — Przyklaskuję werbalnemu zadowoleniu. — No, zatem domyślnie ustalone. A teraz powiem ci, co ja bym od ciebie chciał. — I łaskawie oszczędzę ci wysiłku produkowania pytania.</p><p>— Byle nie coś w podobie.</p><p>Och... tak. Nie musisz się obawiać: znam cię dostatecznie długo i dobrze, by wiedzieć, że pisanie, mimo wszystko, nie należy do twoich ulubionych aktywności.</p><p>Osobiście, nie rozumiem tej awersji (<i>ale przecież każdy jest inny!</i>, wtrąca mój wiecznie trajkoczący umysł).</p><p>— O, nie nie, obaw bez. Pozwolę ci wysilić kreatywność, co prawda, acz w bezpiecznej skali. Powiem ci po prostu, że to coś, chciałbym, żeby było... unikalne. I, preferowanie, spersonalizowane. Nawet i do przesady. — Po chwili namysłu, dodaję — Ale wiesz co, ostatecznie, cokolwiek mi dasz, będę szczęśliwy. Jeszcze bardziej ostatecznie, zaś, wszystko czego tak naprawdę potrzebuję, to ty. Więc... Ale — znów akcentuję zdanie uniesionym palcem — nie przyjmij tego jako zwolnienie z tradycji obdarowywania bliskich upominkami. Bo jednak, Al, miło by było, bardzo, bardzo, dostać coś od ciebie na święta; no wiesz, wartość sentymentalna. Także cokolwiek, tak właściwie, byleby nie nic.</p><p>Uśmiech, jaki gra na twoich ustach, jest wprost zachwycający.</p><p>Sięgnąłbym po aparat.</p><p>— Ooo, wiesz, zdaje się, że mam już pomysł.</p><p>— Czyżby? — Aż mnie bierze zastanowienie, czy i o tym nie myślałeś wcześniej. — Wybornie! Teraz tylko zdąż z tym do Gwiazdki.</p><p>(Mamy ładne trzy tygodnie...)</p><p>— Obaw bez, Scor. Jeśli tylko nie uprzesz się przy rozpraszaniu mnie przedświątecznymi sprawami innych kategorii, powinienem mieć dokładnie <i>zadowalająco</i> dużo czasu.</p><p>— Och — wzdycham z wyłącznie w połowie udawaną tęsknotą — czas... Tajemniczy wynalazek, który nigdy nie ma wystarczająco wolnej <i>woli</i>, by chcieć współpracować z jego niewinnymi ofiarami! Biedni my, biedni my... Zrobię ci ciepłej herbatki, co?</p><p>Kiwasz głową, a w twoim uśmiechu wesołość kocha się ze skonfundowaniem.</p><p>
  <i>Chyba bałbym się dzieci takiej parki...</i>
</p>
  </div>
  