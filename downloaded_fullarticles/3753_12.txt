
  <div class="userstuff module" role="article">
    <h3 class="landmark heading" id="work">Chapter Text</h3>
    <p align="center">
  <em>
    <strong>die Nacht</strong>
  </em>
</p><p> </p><p> </p><p> </p><p><br/> Quel soggiorno a casa dei Weasley fu uno dei periodi più tranquilli nella vita di Draco, almeno considerando l’ultimo anno della sua vita.<br/> <br/> Arthur Weasley lo trattava nel modo più naturale possibile, anche se in presenza del ragazzo i suoi occhi assumevano una strana espressione, colma di imbarazzo e dolore.<br/> <br/> Inutile negarlo, Draco si sentiva in forte imbarazzo di fronte a tutti i Weasley, a Ron e a Hermione.<br/> <br/> Parlava pochissimo, anche se tutti erano estremamente cordiali con lui. Harry era l’unico con il quale cambiasse volto, ed era un fatto che aveva dello sconcertante. Poteva rimanere pressoché muto per ore, poi quando capitava che lui ed Harry si trovavano da soli, iniziavano a chiacchierare con estrema disinvoltura.<br/> <br/> Draco non ricordava di aver mai parlato con nessuno, prima di allora in quel modo.<br/> Quando Harry lo tirava in mezzo ad una conversazione che includesse Ron o Hermione, però, il ragazzo tornava ad essere di poche parole.<br/> <br/> Mai avrebbe immaginato di trovarsi a parlare normalmente con un Weasley, e mai avrebbe pensato di visitare casa loro.<br/> Chissà che cosa ne pensava suo padre, si sorprendeva a pensare…ma di suo padre, Draco non parlava.<br/> Ogni volta che l’argomento veniva sfiorato anche solo per errore, il ragazzo spostava l’attenzione su qualcos’altro con una abilità che maghi adulti, assai più diplomatici di lui gli avrebbero invidiato.<br/> <br/> La faccenda era ingarbugliata sotto molti punti di vista.<br/> Prima di tutto, Draco era minorenne.<br/> Poi, c’era da dire che Lucius non aveva protestato ne’ fatto alcunché per riportarlo a casa, ma legalmente avrebbe potuto.<br/> Quando infine una sera alla fine delle brevi vacanze pasquali Draco si decise ad affrontare se pure alla lontana l’argomento con Harry, il ragazzo gli chiese esplicitamente: “Dove pensi che andrai a stare?”<br/> <br/> Era una domanda complicata, e soprattutto aveva un sapore vagamente alieno.<br/> Draco non aveva la minima voglia di tornare al Manor, fosse stato per lui non ci avrebbe messo più piede.<br/> Non aveva il coraggio di parlare con sua madre. Non aveva il coraggio di…sollevare uno scandalo. Usò queste precise parole di fronte ad un Harry che lo guardava costernato.<br/> <br/> “Cioè fammi capire…” gli sussurrò il ragazzo mentre l’ultima sera delle vacanze sistemavano i bauli e recuperavano le loro cose sparse in giro per la Tana “Hai intenzione di continuare come prima, magari sopportarlo?”<br/> <br/> Il cannocchiale che Draco stava sistemando nel baule gli scivolò di mano e si ruppe.<br/> Mentre il ragazzo si chinava e lo riparava con un colpo di bacchetta, entrò la signora Weasley.<br/> Portò i vestiti puliti ad Harry, e mentre usciva di nuovo dalla stanza si rivolse a Draco con un tono pacato e neutro, dicendogli che poteva venire da loro tutte le volte che desiderava.<br/> Draco arrossì furiosamente, e la ringraziò. Per lui non era una cosa usuale, Harry suo malgrado constatò di essere stupito dal tono di Malfoy…sembrava così…poco…lui.<br/> Poi scacciò dalla mente questo pensiero, e si rivolse di nuovo a Draco.<br/> <br/> “Voglio dire… a parte qui. Sai cosa intendo. Non hai parenti? Certo che li hai…secondo me, comunque dovresti andare dritto filato a denunciarlo.”<br/> Draco abbassò il volto affilato sui suoi bagagli, spostandosi i capelli chiari dalla fronte con un gesto impacciato.<br/> “Ne abbiamo già parlato. Non…non penso di poterlo fare.”<br/> “Non è questione di discutere...che tu possa o voglia…è che <em>devi,</em> Draco.”<br/> <br/> Draco alzò gli occhi chiari su Harry, i loro sguardi si incrociarono per una frazione di secondo, poi Ron, Hermione, Fred e George entrarono nella stanza chiacchierando a gran voce.<br/> Non ebbero modo di parlare fino alla partenza, il giorno successivo, ed erano passate solo quarantotto ore dal ritorno ad Hogwarts quando Silente convocò Draco nel suo studio, durante un pomeriggio mite che volgeva al termine.<br/> <br/> <br/> Draco sedeva davanti alla scrivania di Silente, i pugni contratti, le unghie conficcate nella carne.<br/> Era semplicemente incapace di spiccicare parola, e Silente non aveva cercato di parlargli dopo avergli comunicato, rapidamente la notizia.<br/> Ora lo osservava attentamente, da dietro le lenti degli occhiali, con i suoi penetranti occhi azzurri.<br/> Dopo quella che parve un secolo, alla fine il preside disse: “Immagino che vorrai partire subito per…stare vicino a tuo padre in questo difficile momento.”<br/> Qualcosa, dentro Draco si riscosse a quelle parole.<br/> “No.”<br/> Disse in tono più secco di quanto desiderasse. Il Preside lo fissava sorpreso, adesso, ma non aveva perso la sua calma. Draco invece era più pallido che mai, con chiazze rosse sulle guance e gli occhi che minacciavano di scoppiargli nel cranio per lo sforzo di non piangere lì, nello studio di Silente, seduto davanti alla sua scrivania.<br/> Non c’era un posto al mondo grande abbastanza per contenere quel dolore, ne’ mai ci sarebbe stato.<br/> <br/> “Si è trattato di una maledizione che l’ha portata via nel giro di due giorni, Draco. Pensiamo che stesse maneggiando degli oggetti Oscuri, che…” ma il resto della parole del Preside si perse nella rabbia di Draco, che ora a sorpresa montava dentro il gelo che gli invadeva il petto.<br/> Veleni, pozioni, oggetti oscuri…casa loro ne era piena…un dannato elfo poteva aver…oppure, perché non direttamente <em>lui</em> ?<br/> <br/> <em>Ah, ma certo. Chiaro.</em><br/> <br/> Draco deglutì, ma aveva la gola secca.<br/> <br/> Silente evocò un bicchiere, gli stava dicendo di bere un po’ d’acqua…ma Draco non guardò il Preside, il suo sguardo era fisso sulla scrivania.<br/> Il ragazzo lo bevve con le dita tremanti, sentendosi il petto stranamente dilatato.<br/> Dentro, un nulla che era voragine di dolore, abisso.<br/> <br/> “Devi essere forte in questo momento, Draco. Sappi che se c’è qualcosa che ti tormenta, qualsiasi cosa, puoi parlarne. Scegli qualcuno con cui parlare, di cui ti fidi, anche qualcuno con cui litigare, ma parla. Va bene?”<br/> <br/> Draco annuì, sentendosi le dita intorpidite. Appoggiò il bicchiere sulla scrivania e chiese al Preside se poteva andare.<br/> Silente annuì. Draco si alzò ed arrivò fino alla porta, chiudendola piano dietro di se’.</p>
  </div>
  