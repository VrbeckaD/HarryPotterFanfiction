
  <div class="userstuff module" role="article">
    <h3 class="landmark heading" id="work">Chapter Text</h3>
    <h1>
  <center><b>Az éjszaka titkai<br/>
Írta: Lizzy0305</b></center>
</h1><p><b>A történet eredeti címe:</b> The secrets of night<br/>
<b>Szerző:</b> Lizzy0305<br/>
Az eredeti történet fellelhető:<br/>
http://archiveofourown.org/works/504016/chapters/885855<br/>
<b>Jogok:</b> A Harry Potter univerzum és a benne szereplő karakterek J.K. Rowling valamint a vele szerződésben álló társaságok tulajdonát képezik, a történet írója és én, a fordító csupán kölcsönvettük őket – anyagi előnyünk nem származik belőle.<br/>
<b>Figyelmeztetés:</b> slash, két azonos nemű szereplő szexuális viszonyáról szól; a történet kezdetén tanár/diák viszony (Harry ötödéves tanuló)<br/>
<b>Összegzés:</b> Harry az Umbridge-dzsal folytatott egyik büntetőmunkája után vérző kézzel kóborol a Roxfort folyosóin. Összetalálkozik Pitonnal, aki természetesen kíváncsi, mi az ördögért nincs az ágyában Harry. Aztán meglátja a vérző kezet. Az éjszaka sötétjében a kapcsolatuk megváltozik. Ugyanakkor kitörőben van az új háború. Vajon mit kell feláldozniuk annak érdekében, hogy nyerjenek?<br/>
<b>Korhatár:</b> 18</p><p><br/>
</p>
<h3>

<center><b>1. fejezet<br/>
Ahol a titkok elkezdődnek</b></center>

</h3><p>– Pálcákat a táskába! – érkezett az utasítás, de ezúttal senki nem mozdult már. </p><p>Harry Potter, csakúgy, mint a többi osztálytársa, pontosan tudta, semmi értelme abban reménykedni, hogy ez az óra bármivel is jobb lesz. Umbridge ugyanúgy fogja megtartani, ahogy mindig is tette. Az egész hiábavalósága azonnali ingerültséget váltott ki Harryből. Voldemort életben volt, ők pedig itt ragadtak ezzel az ördögi nőszeméllyel, aki vakon követte a Minisztérium előírásait. Erős késztetést érzett, hogy megüssön valamit.</p><p>– Nyissátok ki a könyveteket a nyolcadik fejezetnél, és…</p><p>–… kezdjétek olvasni – fejezte be neki Ron, pontosan ismerve a dörgést. Dean, aki előttük ült, hátrafordult, és rájuk vigyorgott. Harry visszavigyorgott, majd kinyitotta a könyvét, mielőtt Hermione megbökné, hogy tegye már, nehogy újabb büntetőmunkát kapjon.</p><p>Képes volt tíz percig kitartani, aztán a kezébe vette a pennáját, és firkálni kezdett a könyv margójára. Némi idő elteltével a cikesze egész jól nézett ki. Ron rávigyorgott, és a pálcáját hozzáérintette a rajzhoz. A cikesz megrebegtette a szárnyait, majd elkezdett körbe-körbe repülni az oldalakon. Mind a ketten nézték, ahogy tovarepül a betűk felett.</p><p>Harry a lap másik szélére egy seprűn ülő pálcikaembert rajzolt, majd közelebb tolta a könyvet Ronhoz, aki ismét átalakította a rajzot. A pálcikafigura rögvest üldözőbe ette az apró labdát, ám mivel valójában nem voltak ujjai, nem számít, milyen közel jutott, nem tudta elkapni a cikeszt.</p><p>– Állj – súgta Harry a rajzfigurának –, állj már meg!</p><p>Egy hosszú, függőleges vonalat húzott az apró, kétdimenziós hajtó elé, aki nekiütközött annak. Dühösen rázta ököl nélküli karját. Harry gyorsan odabiggyesztett egy apró, kerek tenyeret és néhány ujjat. A pálcikaember ránézett a kezére, intett vele, és ismét üldözni kezdte a gyors, apró golyót.</p><p>– Igen! – szisszent fel halkan Ron, amikor az aprócska alak végre elkapta a cikeszt, és győztesen a magasba tartotta.</p><p>– Valami gond van, Mr. Weasley? – mosolygott finomkodóan Umbridge.</p><p>– Semmi, professzor – krákogott Ron. – Csak tüsszentettem.</p><p>Harry úgy próbálta elfojtani a horkantását, hogy eltakarta a száját. Dean ismét hátranézett és elmosolygott, így Umbridge nem látta az arcát.</p><p>– Mr. Potter?</p><p>– Azt hiszem, lehet, hogy én is megfáztam, professzor – válaszolt Harry elhalóan, szintén köhécselve. – De remélem, hogy nem fertőző.</p><p>Ekkor Dean is köhögni kezdett.</p><p>– Valószínűleg az – mondta.</p><p>Harry felhorkanó nevetése ezúttal eltéveszthetetlen volt, akárhogy is próbálta ismételt köhögéssel álcázni.</p><p>– Lehet, hogy a többi tanár tolerálja ezt a fajta viselkedést, Mr. Potter, de én nem – jelentette ki Umbridge felállva, amit Harry csak azért tudott, mert meghallotta a szék csikorgását, ahogy a nő hátratolta. Umbridge elindult az asztaluk felé, mire Harry azonnal a könyvéhez érintette a pálcáját elmormolva egy „Evanesco”-t.</p><p>A cikesz egy pukkanó hang keretében azonnal eltűnt, de a hajtó, a távozása előtt, még egy utolsót intett a kezével, közvetlenül az előtt, hogy Umbridge elmarkolta volna a könyvet Harry elől.</p><p>– Mit csináltál az imént, Potter?</p><p>– Semmit, professzor – felelte Harry a legártatlanabb arcát elővéve.</p><p>Umbridge gúnyosan rámosolygott, majd apró pálcáját a könyvre fogta.</p><p>– Tárd fel titkaid! – kiáltotta, de a könyv pont olyan közönyös maradt, amilyen mindig is volt. A nő ledobta a könyvet, és Harryhez fordult; varangyszerű szeme majd kidülledt, és Harry észrevette, hogy egy ideg kezd rángatózni a jobb szeme alatt. Harry ismét köhögött.</p><p>– Csupán egyetlen egy dolog van az iskolában, ami rosszabb, mint a selejtes, hozzá nem értő tanáraitok, akiknek nem lenne szabad tanítaniuk. – Umbridge rámutatott a pálcájával Harryre, aki már a kezébe fogta a pálcáját, és az asztala alatt a professzorra fogta, készen arra, hogy Capitulatust vagy Protegót szórjon ki.</p><p>– Éspedig, professzor? – kérdezte olyan mosollyal, ami még Harry mércéjével nézve is elég tiszteletlen volt.</p><p>– Ez a kibírhatatlan, haszontalan, tűrhetetlen hallgatóság – fröcsögte gonoszul a nő. – Ám ezen meg sem lepődöm, azzal az oktatással, amit az elmúlt években kaptatok, valóban nem meglepő, hogy szinte kivétel nélkül mind hazugok, csalók és bajkeverők vagytok. – Körbefordulva végignézett az összes arcon, akik mind őt nézték. Malfoy vigyora nem halványult el, és Harry azt is tudta, hogy miért. Malfoy egyike volt a kivételeknek. – Nézzetek szét, hát nem látjátok? A Minisztérium segíteni próbál nektek, egy fényesebb jövő felé terelni, el a nehézfejű félvérektől és vén, szenilis bolondoktól. Hát nem látjátok?</p><p>– A Minisztérium csak irányítani akar minket – mormolta Harry halkan, a padjára nézve. – És nincs semmi baj a tanárainkkal. Persze, természetesen mindig van… – Felemelte a tekintetét, és találkozott Umbridge éles, elutasító pillantásával – egy kivétel.</p><p>Hermione levegő után kapott mellette, de Harry csak mosolygott, amikor Umbridge arca dühös grimaszba torzult. A nő, talán döbbenetében, leeresztette kicsit a pálcáját, de aztán ismét felemelte, olyan közel Harry arcához, hogy majdnem leverte vele a fiú szemüvegét.</p><p>– A tanáraitok… – kezdte bőszen Umbridge, de Harry félbeszakította.</p><p>– Jók. Legalábbis azok, akiket ismerek. McGalagony professzor egyszerűen briliáns, senki nem ismeri Bimba professzornál jobban a növényeket, Flitwick professzor mindent meg tud bűvölni, és úgy csinálja, hogy az könnyűnek látszik. Megtanítják nekünk az elméletet, és aztán megtanuljuk annak a gyakorlati oldalát is. Még Piton is jó, amikor bájitaltanról van szó, senki nem állíthatja másképp.</p><p>Umbridge rondán felhorkant, mintha valami nagy légy akadt volna a torkán. </p><p>– Ugyan, kérem. Az egyetlen ok, amiért azt a csavargó mardekárost visszaengedték az iskolába, mert Dumbledore-nak szüksége van rá a mesteri tervéhez. Arra a nagyra nőtt denevérre! – kiáltott a tanárnő. – Hihetetlen, hogy Piton mennyire arrogáns ahhoz képest, hogy csupán Dumbledore egyik dróton rángatott kis bábúja, semmi más. Ismerek bájitalfőzőket, akik százszor jobban dolgoznak, mint az az inkompetens, rusnya lény.</p><p>Harry érezte, hogy felforr a vére. Noha Piton és ő egy jó napon simán készek lettek volna kinyírni egymást, Harry úgy gondolta, az, hogy mindenki közül pont Umbridge nevezte Pitont rusnya lénynek, kicsit túl sok. A többi személyleírás csak elítélő feltételezés volt, amit Harry még csak komolyan sem tudott venni. Mégis mióta tekintették Pitont egy könnyen manipulálható embernek, rossz bájitalfőzőről már nem is beszélve? Harry sosem tudná azt elhinni, nem a második évük után, amikor Piton megfőzte a mandragóra főzetet, ami meggyógyította az összes megdermesztett diákot.</p><p>Harry keze megfeszült a pálcáján. A szeme sarkából észrevette, hogyan a mosoly eltűnik Malfoy arcáról, de aztán Harry kinyitotta a száját, és a szavak kiröppentek, ő pedig fel sem fogta, mit készül mondani, amíg meg nem történt.</p><p>– Ő egy kiváló bájitalmester, a legjobb, amit ez az iskola valaha látott! – kiabálta vissza Harry vadul. Nem tudta, honnan jött ez a hirtelen késztetés, hogy megvédje Piton hivatását. Ha Dumbledore-ról vagy McGalagonyról lett volna szó, még érthető is lenne, de Piton? Nem volt ideje eltűnődni rajta, mivel a szavak már kicsúsztak a száján, és annyira jó érzés volt ellentmondani Umbridge-nak, legyen szó bármiről, hogy elhessegette az aggodalmát, és csak folytatta: – Ő intelligens és mindenkinél jobban ismeri a bájitaltant!</p><p>– Piton semmit nem tud, fiú! Ő csak egy ostoba bábú, nem több, és ő lesz a harmadik, akitől megszabadulok azután a csaló látnok és az ostoba félóriás után! – Umbridge majdhogynem üvöltött, és az arca már annyira közel volt Harryéhez, hogy Harry szinte érezte, ahogy nyálcseppek hullnak a bőrére.</p><p>Undorodva és önkontrollját vesztve Harry felugrott, és kíméletlenül odavágta:</p><p>– Hülye picsa!</p><p>– Büntetőmunka, Potter! – visított Umbridge magas hangon, dühtől remegő kézzel.</p><p>Harry előhúzott és Umbridge-ra mutatott pálcával meredt a nőre, alig tudván elhinni, amit az imént mondott. Agyának egy része észlelte, hogy a keze tökéletesen mozdulatlan, egy picit sem remeg, noha a szíve gyorsan vert, ő pedig enyhén zihált.</p><p>Hermione megrántotta a karját, és visszahúzta őt a székére.</p><p>– A háza imént veszített száz pontot, Mr. Potter – közölte vontatottan Umbridge. – És a következő hétre nyert magának egy találkozót velem – tette hozzá mézédes mosollyal. Megfordult, és visszasétált az íróasztalához, mintha mi sem történt volna.</p><p>– Kérem, térjenek vissza a könyveikhez – kérte kislányos hangján.</p><p>Harry némán ült, és a padját bámulta.</p><p>– Azért kaptam büntetőmunkát, mert <i>Pitont</i> védtem? – kérdezte végül.</p><p>– Aha, haver – válaszolt Ron, egyértelműen ő sem értve, mi is történt az imént.</p><p>Harry nagyot sóhajtott, és megdörzsölte a vörös „Hazudni bűn” vonalat, ami már belevésődött a kézfejébe.</p><p>– A francba!</p>
  </div>
  