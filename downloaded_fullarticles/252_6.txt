
  <div class="userstuff module" role="article">
    <h3 class="landmark heading" id="work">Chapter Text</h3>
    <p>
  <span>È stata la seconda persona a sapere dell'ormai prossima partenza di Taiga, e non può negare che questa consapevolezza le abbia pesato parecchio negli ultimi giorni: non ha avuto il tempo di fermarsi e pensare cosa effettivamente significava per lei, per <em>loro</em>, non con la partita con quella squadra di porci alle porte, ma ora che hanno strappato ai Jabberwock la loro più che meritata vittoria il tempo è tutto ciò che ha a disposizione.</span>
</p><p>
  <span>Ed è così maledettamente difficile pensare che lo vedrà partire in una misera manciata di giorni, che in meno di una settimana non sarà più a un messaggio di distanza ma che invece ci sarà letteralmente un oceano tra loro.</span>
</p><p>
  <span>Una separazione così netta dopo così poco tempo non era di sicuro nei loro piani, per quanto fossero nebulosi, e non sono per niente preparati ad affrontarla - anche se naturalmente saranno costretti a farlo, perché Taiga non rinuncerà mai ai suoi sogni e dopotutto Ryouko non ha la minima intenzione di chiedergli di farlo, se decideranno di non lasciarsi. E questo è ancora un grosso punto interrogativo, onestamente, perché non hanno avuto il tempo di discuterne - il suo piano di sfruttare l'uno contro uno con Taiga come scusa per parlare francamente della loro situazione è stato brutalmente interrotto da Tetsuna, e se Ryouko non fosse stata così dannataente preoccupata per l'amica, e poi incredibilmente incazzata per il modo in cui era stata trattata, sarebbe di sicuro molto più irritata per l'involontario deragliamento per mano dell'altra ragazza.</span>
</p><p>
  <span>Daiki l'ha guardata con una confusione onestamente adorabile negli occhi quando gli ha detto che avrebbe aspettato la Seirin prima di tornare a casa, dopo l'improvvisata partita d'addio decisa da Seiko, ma Satsuki l'ha praticamente trascinato via prima che potesse farle domande a cui non ha alcuna intenzione di rispondere - e lo sguardo dell'altra ragazza era comprensivo e incoraggiante, perché <em>naturalmente</em> a Momoi Satsuki non sfugge mai alcun dettaglio e Ryouko non sa se ridere o piangere alla prospettiva di non doverla mettere al corrente della situazione perché probabilmente sa già tutto. </span>
</p><p>
  <span>"Kagami-kun sta parlando con il capitano e Riko-san, Kise-san, ha detto che fra poco ti raggiunge." </span>
</p><p>
  <span>Sentire la voce di Tetsuna quando è convinta di essere sola è qualcosa a cui probabilmente non si abituerà mai, e naturalmente Ryouko sobbalza quando la ragazza compare dal nulla al suo fianco con un minuscolo sorriso sulle labbra - e un'ombra di tristezza negli occhi che Ryouko non può fare a meno di condividere. </span>
</p><p>
  <span>"Ah, Kurokocchi, mi hai spaventata," ridacchia, senza un briciolo di allegria nella voce, prima di offrirle un abbraccio senza pensarci - l'altra ragazza non è fisicamente affettuosa quanto lei e il suo rapporto con Taiga è diverso dal suo, ma è chiaro come il sole che la situazione stia pesando su entrambe e un gesto d'affetto non fa sicuramente male a nessuno, per questo non è per niente sorpresa quando Tetsuna accetta la stretta senza lamentarsi. </span>
</p><p>
  <span>Sarà maledettamente difficile guardare Taiga partire, qualsiasi cosa decidano di fare con la loro relazione, ma perlomeno Ryouko non sarà sola ad affrontare la sua assenza - e non può trattenere una risata nel pensare che sia principalmente grazie a lui che avrà accanto a sé le persone che pensava di aver perso alle medie. </span>
</p>
  </div>
  