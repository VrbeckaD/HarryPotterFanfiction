
  <div class="userstuff module" role="article">
    <h3 class="landmark heading" id="work">Chapter Text</h3>
    <p align="justify">
  <b>Trauma (főnév)</b>
  <br/>
  <em>1. Emberi (állati) szervezetet érő hirtelen, erős (testi vagy lelki) hatás, ami kisebb-nagyobb mértékben megzavarja annak megszokott működését.</em>
</p>
<p align="justify">Szóval ez az. Ezt mondták az okosok a Mungóban, a fehér köpenyükön keresztbe tett csonttal és pálcával. Hogy egy kisgyereknek trauma, ha elveszíti a szüleit. Ők már csak tudták, ugye? Az okosok, akik az okos megállapításaik után hazamentek a családjukhoz. Ők megtehették, volt kikhez hazamenniük.</p>
<p align="justify">Öt évesen az embernek még sok mindenre nincsenek szavai. Még akkor sem, ha amúgy meglepően eszes gyerek.<br/>Meredith Grey meglepően eszes gyerek volt, de nem tudta volna megfogalmazni, milyen érzés volt, amikor az anyja ágya mellett állt a kórházban, és a gyógyítók biztatóan mosolyogtak, és nem tudták, hogy Merry észrevette a fél pillanatnyi felvillanó szánakozást a tekintetükben, mielőtt megnyugtatták volna, hogy minden rendben lesz. Se angolul, se spanyolul nem talált szót a lelkében tomboló zűrzavarra.<br/>Udvariasan bólogatott a folyosón a többi látogatónak, kinevette a gyógyítókat, hogy hitegetik, csökönyösen tagadta még a tényt is, hogy az anyja beteg, pityergett a nővérek vigasztaló szavaitól, simogatta az anyja egyre gyöngülő kezét, és közben gyűlölte őt, hogy itt akarja hagyni egyedül ebben a zavaros világban, értetlenül bámult a főgyógyítóra, mikor az kertelés nélkül közölte vele, hogy az anyja nem fog meggyógyulni, dacosan mosolyogva rázta a fejét, hogy nem, ez lehetetlen, és aztán csak állt, és nézte az anyját, aki nem mozdult, már egyáltalán nem, és nem voltak szavai.</p>
<p align="justify">A gyógyítóknak voltak. Trauma, azt mondták rá, meg hogy gyászol, és érthetőek a szélsőséges reakciói.<br/>Szélsőséges reakció befelé fordulni, ha az ember, aki a világot jelentette neked, már nincs többé? Ha az egyik pillanatban még halványan mosolyog rád a betegség-szagú kórteremben, aztán föntről nézed, ahogy a földbe eresztik egy rozoga fakoporsóban, az ügyeletes nővér kezét szorongatva, aztán meg már az sincs, csak te vagy egymagad, öt évesen, szavak nélkül, jövő nélkül bedobva egy árvaházba?</p>
<p align="justify">Nem az.<br/>De az okosok elmagyarázták, nagy szavakkal, amiket Merry nem értett, és utált.<br/>Utálta a kisgyereket is, aki az árvaházban a kezét szorongatta, hogy legyenek tesók. Neki nem volt tesója, csak anyja volt. Most már az se.<br/>- Most halt meg? - kérdezte a kölyök. Csámpás, alultáplált, kócos gyerkőc volt. Bemutatkozott, Arion Forth. Pöszén ejtette a nevét. Merry nem válaszolt neki, de ez nem törte le a lelkesedését. - Szegény. Én nem is ismertem sose az enyimét. Mesélj róla! Milyen az, ha van anyukád?<br/>Merrynek nem voltak szavai arra, hogy milyen elveszíteni valakit. De most derült ki, hogy arra nagyon sok volt, hogy milyen az, ha van valakid. Nem nagy szavak, spanyol szavak néha, vagy rosszul ejtettek, rosszul választottak, a kölyköt nem zavarta. Az ágyán felkönyökölve hallgatta az új fiút, a szemeiben lelkes csillogással és a gyertyaláng táncoló tükörképével, elvarázsolt hallgatásban, és Merry megtalálta a szavakat, amiket keresett.</p>
<p align="justify">Minden, ami jó. Vidámság, szomorúság, nevetés, könnyek, kevés pénz, olcsó tea, csiklandozás, őszi hideg és avarrecsegés a parkban, madárcsicsergés az ablakon túl, viaszosvászon az asztalon, három ősz hajszál, lágyan pergő r-betűk, késő esti hazaérések, paplan alatt vacogás, ujjak a hajában és lágy ajkak az arcán.<br/>Szeretet.<br/>Azt mondják az okosok, hogy amit az élet elvesz, azt valahol visszaadja. Meg azt is, hogy a trauma elmúlhat, hogy visszazökkenhet még a világ a rendes kerékvágásba.<br/>És Merry megértette, hogy a kettő összefügg. Ha a család elvesztése okozta a traumát, hát a gyógyír rá lehet egy új család.<br/>Persze ezt csak jóval később értette meg. Akkor és ott, az első árvaházi estéjén, öt évesen és az ismeretlentől rettegve, csak megígérte Arionnak, hogy tesók lesznek.</p>
  </div>
  