
  <div class="userstuff module" role="article">
    <h3 class="landmark heading" id="work">Chapter Text</h3>
    <p>[ <b>PROLOG</b> ]</p>
<p>
  <b></b>
</p>
<p>
  <b></b>
</p>
<p>Ciężkie krople deszczu bębniły o blaszany parapet. Podwórko osnuwała nieprzenikniona zasłona chłodnej, sierpniowej nocy, a jedynym źródłem światła był sączący się ze szpary pomiędzy zasłonami nikły blask ognia. Czyjaś ręka zsunęła delikatnie kotary i ponownie wszystko pogrążyło się w mroku.</p>
<p>W małym, cuchnącym, spartańsko urządzonym pokoiku siedzieli w obdrapanych fotelach kobieta i mężczyzna. Oboje mieli ciemne włosy, a ich twarze przypominały zastygłe w oczekiwaniu na Avadę woskowe maski. Kobieta co chwila przygładzała szatę w miejscu, gdzie wszyta była wewnętrzna kieszeń. W końcu wstała i zaczęła się przechadzać wzdłuż rzędu tkwiących pod ścianą wieszaków teatralnych i po ciepłych odblaskach można było dostrzec, że jej włosy tak naprawdę są głęboko kasztanowe. Mężczyzna siedział nieruchomy jak posąg, zawiesiwszy wzrok na dogasających w kominku polanach.</p>
<p>– Trzeba zgasić ogień – odezwał się ochrypłym głosem. Odchrząknął i podniósł wzrok na kobietę. – Niedługo będą.</p>
<p>Ta bez słowa przykucnęła na kamiennym stopniu przed paleniskiem i cichym zaklęciem wygasiła żar. Szybko się odsunęła, jakby ze strachu, że jej woskowa maska się stopi; nerwowy gest zahaczył rękawem o żelazną kratę. Po chwili szarpaniny w końcu się uwolniła i z błyszczącą twarzą stanęła przed mężczyzną. Dłuższą chwilę przyzwyczajała oczy do ciemności.</p>
<p>– A jeśli nie przyjdzie? – Odruchowo chwyciła zawiniątko w wewnętrznej kieszeni.</p>
<p>– Przyjdzie. Oby tylko on.</p>
<p>– Ba! – Wróciła do nerwowego przechadzania się. – To nie może się udać. Jakimi głupcami byliśmy?</p>
<p>– Postąpiliśmy słusznie.</p>
<p>– Narażamy swoje życie, nie zapewniwszy <i>jej</i> przyszłości.</p>
<p>– Inni także ryzykują. – Mężczyzna spojrzał się na kobietę, a w jego wzroku był zarówno nieprzenikniony smutek, jak i iskra nadziei. – Jeżeli przyjdzie co do najgorszego, zawsze jest Geoffrey, pamiętasz?</p>
<p>– Wiem, ale… – Kobieta przymknęła oczy. – Martwię się o nią.</p>
<p>– Wiem. – Mężczyzna wyciągnął z wewnętrznej kieszeni srebrny zegarek. – Basil powinien być lada moment.</p>
<p>Kobieta usiadła z powrotem, nie mogąc skupić myśli, w których na równi o jej uwagę walczyła dzisiejsza misja, jak i pewna drobna, blada twarzyczka czekająca na nią w domu. Ale musiała. Musiała być skoncentrowana, w pełnej gotowości, przyszykowana na atak i obronę. Omiotła czujnym spojrzeniem ledwo majaczące mroczne wnętrze, w którym kontury się zatarły i straciły ostrość, a jedyną kolorową plamą była bladość twarzy mężczyzny. Przymknęła oczy i po chwili wyciszyła się.</p>
<p>W idealnym bezruchu i szmerze deszczu za oknem spędzili kolejnych paręnaście minut.</p>
<p>Nagle gdzieś z wnętrza domu dało się słyszeć odległy brzdęk. Oboje bezszelestnie poderwali się z foteli, wyciągając przed siebie różdżki. Po chwili wyraźnie usłyszeli przybliżające skrzypienie desek pod ciężkim tupaniem. Z niepewności wyrwał ich trzask gwałtownie otwierających się drzwi i głos mężczyzny wpadającego do pokoju. Basil.</p>
<p>– Ścigają mnie. – Zamknął za sobą drzwi. Mokra peleryna koloru zbutwiałej zieleni zawirowała wokół niego, a krople zrosiły zakurzone deski podłogi. – Kluczyłem po lesie, mamy nie więcej niż pięć minut.</p>
<p>– Nie zdążysz zniknąć – powiedział mężczyzna, zerkając odruchowo na zegarek.</p>
<p>Wszyscy troje pomyśleli o tym samym. O jedynym rozwiązaniu, które zagwarantuje, że dziś, Śmierciożercy nie podążą za ich śladem i nie odkryją jednej z ich baz.</p>
<p>– Ktoś musi zostać. – Kobieta powiedziała, jej głos zdławiony. Zdawała sobie sprawę z krystaliczną przejrzystością, że każde z nich było w takiej samej sytuacji. Na Basila też czekała w domu mała twarzyczka, zapewne tak samo nieświadoma czego jej rodzic się teraz podejmuje.</p>
<p>– Na Merlina, decydujmy się. – Decyzja kogo dzisiejsza noc osieroci nigdy nie miała być prosta. – Jeśli znikniemy wszyscy, prędzej czy później trafią po naszym śladzie.</p>
<p>Zapadła ciężka cisza. A czas uciekał. Dalej, decydujcie się.</p>
<p>Jane podeszła do Basila, bez słowa wręczając mu wyciągnięte zza pazuchy lniane zawiniątko. Popatrzyli sobie w oczy, szare w brudnej ciemności. Skinęli lekko na znak zgody.</p>
<p>– Zostajemy. – Kasjusz stanął obok swojej żony. Jeżeli mieli jakąkolwiek szansę, to we dwoje. Jeżeli nie… Był Geoffrey. A Kasjusz wiedział, że Basil od ponad roku był samotnym rodzicem i jego dziecko nie miało innych bliższych krewnych. – Uciekaj, Basilu, nie trać czasu.</p>
<p>– Gryfoni do końca – mruknął ten i bezpiecznie ukrył zawiniątko w kieszeni.</p>
<p>Nastroszył krzaczaste brwi, jakby chciał coś powiedzieć, ale z tego zrezygnował. Po prostu skinął w milczeniu głową.</p>
<p>Z cichym trzaskiem aportował się, zabierając ze sobą spojrzenie wielkich oczu Jane.</p>
<p>Cisza wypełniła ich nagle i z drżeniem.</p>
<p>Nigdy nie pozwól zdradliwej łzie wypłynąć zza zaciśniętych powiek.</p>
<p>Jane potrząsnęła energicznie głową. W jasny, słoneczny dzień jej włosy błysnęłyby żywą czerwienią. Tutaj, w brudnym pokoju z zatęchłymi zasłonami, była niczym więcej niż kopcącym płomieniem świecy. Zgaśnie, nigdy więcej nie poczuwszy na swej twarzy słońca. Gdy odwróciła się do Kasjusza, zauważyła w jego kąciku ust ślad uśmiechu. Wkrótce ślad pozostanie po nich. Spojrzał na nią.</p>
<p>– Mamy jakiś plan?</p>
<p>Roześmiała się bezgłośnie. A jednak miała nadzieję, że dzisiejsza misja skończy się inaczej. – Ile jeszcze?</p>
<p>Kasjusz po raz trzeci tej nocy wyciągnął z kieszonki srebrny zegarek.</p>
<p>– Za trzy i pół minuty ślad zniknie.</p>
<p>– I my będziemy... będziemy mogli... – głos odmówił Jane posłuszeństwa. Drżącą, wąską dłonią zakryła usta.</p>
<p>Jej partner obdarzył ją łagodnym uśmiechem, tym razem pełnym. Był pogodzony, ale jej jakoś nie potrafiło to pocieszyć. Na Boga, jak można być spokojnym w takiej chwili? Ależ tak właśnie, Jane, w takiej chwili trzeba być spokojnym, aby dobrze wypełnić swój obowiązek.</p>
<p>– Po prostu… Nie byłam gotowa na to, że dziś widziałam ją po raz ostatni…</p>
<p>Mężczyzna lekko skinął. Ten ból czuł i on, szpilkami atakujący jego serce. Jedyną pociechą tego momentu była świadomość, że u końca drogi są razem. Ramię przy ramieniu.</p>
<p>Oboje wiedzieli, że tutaj się zatrzymają i nigdzie więcej nie pójdą razem.</p>
<p>– Minuta.</p>
<p>Napięcie udzieliło się także jemu. Sekundy zdawały się wiecznością. Patrzył na ślad poteleportacyjny, wciąż delikatnie migocący i wyraźny. Mniej niż minuta. Jak dalej tak pójdzie, uda im się. Wrócą.</p>
<p>Huk wywarzanych drzwi ściął im krew w żyłach. Bez zbędnego namyślania się zasypali wpadających do pokoju Śmierciożerców Avadą i Drętwotą. Ci odpłacili się tym samym. Upiorne grymasy migały w świetle zielonych promieni.</p>
<p>Ledwie powalili pierwszych, już napływali znikąd następni. Jedna z kobiet wypatrzyła za plecami Jane zdradliwy błysk.</p>
<p>– Za nią! – Wrzasnęła do towarzyszy.</p>
<p>Na Jane posypały się rzucane z nienawiścią klątwy. Atakowana nie odwracała się, broniąc się z całych sił. Nie słyszała Kasjusza, który wrzeszczał wściekle. Cała była walką i przetrwaniem. Nagle poczuła na ramieniu piekący ból i swąd spalonej skóry. Opanowała mdłości i przerzuciła różdżkę do drugiej ręki. Nie zdążyła rzucić jednego zaklęcia, bo ktoś popchnął ją na podłogę.</p>
<p>– To koniec, piękna. – Ta sama kobieta.</p>
<p>Oślepiający, zielony blask był ostatnią rzeczą, którą Jane i Kasjusz widzieli po tej stronie kurtyny.</p>
  </div>
  