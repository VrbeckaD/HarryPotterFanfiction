
  <div class="userstuff module" role="article">
    <h3 class="landmark heading" id="work">Chapter Text</h3>
    <p> </p><p dir="ltr" align="justify"> </p><p dir="ltr" align="justify">Tua madre dice che sei nato con il freddo nell'anima.<br/>
A sentire lei, questo spiegherebbe perché per te l'inverno è una condanna di brividi, maglioni, coperte e tazze di cioccolata calda. A poco servono i tuoi tentativi di scaldarti, dice, perché se il freddo lo hai nell'anima, allora solo una fiamma nel cuore può equilibrare lo stato delle cose.<br/>
E tu potrai anche avere il freddo nell'anima, ma lei lo ha nel cuore e nemmeno il più grande incendio può salvarla.<br/>
Forse è lei che t'ha trasmesso il freddo, come un gene difettoso che ti è toccato ereditare.<br/>
L'hai preso in retaggio insieme ai capelli rossi e gli occhi chiari - <em>freddi, freddi, freddi</em>. E ti ci puoi nascondere quanto vuoi, sotto quei capelli di fiamma, ma il freddo persiste, il freddo si agita dentro di te come una creatura viva e ostinata, il freddo non ti lascerà mai in pace.<br/>
Però.<br/>
Però hai come quest'impressione che quando quel ragazzino Tassorosso del primo anno ti pianta addosso i suoi occhi ambrati e ti sorride come se fossi il suo più caro amico, dall'altro capo della Sala grande, il freddo faccia qualche passo indietro, timoroso di quella creaturina che ha i colori del sole.<br/>
Non hai idea di chi sia; quest'anno non hai lezioni in comune con loro. Nè osi chiedere in giro; in primo luogo, non ti interessa davvero e, in secondo luogo, nessuno si trattiene mai nei tuoi paraggi abbastanza da scambiare qualche parola.<br/>
Da come ti guardano si direbbe che percepiscono il freddo che emana da te. E chi mai si accosterebbe al gelo quando può avere il conforto di un focolare?<br/>
Lui, apparentemente. Il ragazzino Tassorosso.<br/>
Ti si affianca in Biblioteca, mollando i suoi libri sul tavolo con un baccano tale che Madama Pince fa capolino da dietro uno scaffale, redarguendolo torva con i suoi occhi da avvoltoio. Lui non ci fa neppure caso; scosta la sedia - rumorosamente - e ci si lascia cadere sopra - ancora <em>più</em> rumorosamente.<br/>
«Ciao».<br/>
Lo guardi in tralice, la bocca ti si raggrinzisce in una smorfia seccata. Non ricambi e continui a studiare dal tuo manuale di Trasfigurazione.<br/>
«Mi chiamo Elis. E tu?»<br/>
Gallese, pensi. Deve essere gallese. La sua voce segue l'onda di un accento caratteristico - su e giù, su e giù, ma non troppo dissimile dal tuo, che suona sempre come una domanda anche se non stai chiedendo proprio nulla.<br/>
Non rispondi. Volti pagina e ti assicuri di farlo in maniera talmente scocciata così che possa capire quanto fastidio ti stia dando. Chi è questo ragazzino? Cosa vuole? Non lo sente il freddo?<br/>
No, forse no. Forse ha i colori del sole perché il sole lo ha dentro.<br/>
E comunque, chi se ne frega. Può tornare alla tana da dove è venuto, come il tasso che è.<br/>
«Da dove vieni? Io dal Galles. Ti piace il mare? Casa mia è vicina ad una scogliera. La chiamano <em>la scogliera rossa</em> perché ogni tanto qualcuno cade giù, capisci? Abertha dice che - Abertha è mia sorella maggiore, si chiama così, come la nonna - dice che la gente cade giù di proposito» soffia a bassissima voce, come se avesse detto una cosa particolarmente sconvieniente. Si guarda intorno come se si aspettasse un rimprovero.<br/>
Elis aspetta e negli occhi ha l'espressione fiduciosa di un cucciolo che desidera compiacere il suo padrone. Volti un'altra pagina.<br/>
«E, oh oh, lo sai che sono l'unico mago in famiglia? Quando è arrivata la lettera a mamma è quasi preso un colpo! E tu? Sei anche tu l'unico?»<br/>
In fondo alle orecchie senti il sussurro di tua madre che ti intima di non fraternizzare con i Nati Babbani.<br/>
<em>Sono inferiori, Victor</em>, mormora con voce dolce che stilla veleno da ogni parola, <em>noi siamo i McCloskey di Belfast. Il nostro nobile nome non può-</em><br/>
La metti a tacere con uno scatto della testa.<br/>
«Stai a Serpeverde, vero? Mi hanno detto - i ragazzi più grandi, voglio dire - mi hanno detto che devo stare attenti a voi» piccola pausa, occhiata rapida alle sue spalle e il collo che si allunga per sussurrarti nell'orecchio «dicono che siete <em>pericolosi</em>».<br/>
Tuo malgrado, lo fissi in tralice e ciò che trovi ti sorprende. Non c'è alcuna paura sul suo viso pallido, fanciullesco, ben lontano dalle metamorfosi dell'adolescenza, ma solo un'intensa luce negli occhi che, alla luce della lampada, risplendono come il miele che la vostra Elfa domestica tiene su una mensola in cucina, vicino alla finestra. Ti verrebbe da dire che la scintilla che li anima è quella dell'eccitazione, ma ne sai poco delle persone, potresti sbagliarti.<br/>
«Tu non mi sembri pericoloso, però» borbotta e si distrae con un lembo di cravatta che gli è finito dentro il colletto slacciato della camicia e quasi rotola giù dalla sedia per tirarlo fuori. La tua mano è fin troppo svelta ad acciuffarlo per il maglione e rimetterlo in equilibrio.<br/>
Non l'avessi mai fatto.<br/>
Ti sorride come se gli avessero detto che domani sarà Natale e il suo compleanno.<br/>
«Me lo dici come ti chiami?»<br/>
Mai nella vita.<br/>
Raccogli i libri e le penne, li getti alla rinfusa nella sacca e vai via di gran carriera. La tua irritazione rimbomba forte in ogni passo che schiaffeggia il pavimento.</p><p dir="ltr" align="justify"> </p><p dir="ltr" align="justify">Il freddo è <em>terribile</em>, oggi.<br/>
Ti si infila sotto l'orlo maglione, elude la camicia, la canotta e si ficca a forza in ogni singolo poro della pelle, scivolando su muscoli, tendini e nervi, fino a penetrare nelle ossa e lì piantarsi.<br/>
Perciò fai un altro giro di sciarpa, fai un altro nodo al mantello e stringi i denti mentre il vento ti percuote e ti spinge verso la serra numero 3. Ti fermi e te ne stai lì impalato come uno spaventapasseri.<br/>
Di colpo, l'idea di maneggiare terriccio umido e freddo, esposto agli spifferi che che soffiano da ogni direzione, ti sembra intollerabile.<br/>
Prima che qualcuno degli insegnanti ti veda, giri i tacchi e fili via nella direzione opposta a quella dei tuoi compagni, che ti guardano come lo strambo che sei.<br/>
Lo sapevi che non avresti dovuto neppure prenderti la pena di alzarti dal letto stamattina. Guarda che cielo grigio e carico di pioggia. Guarda che ventaccio che soffia da nord. Per un attimo ti sfiora l'idea di presentarti in Infermeria e reclamare un letto caldo e morbido, fingendo un malessere qualsiasi, ma poi si solleverebbero troppi punti interrogativi e <em>ugh</em>, che seccatura dover parlare, che seccatura dover rispondere alle loro domande sempre più affamate di dettagli.<br/>
Quindi cambi direzione all'ultimo momento, giri l'angolo e un caos di capelli scarmigliati, vestiti sgualciti e una sciarpa attorcigliata intorno alla testa ti piomba addosso. Non è tanto l'incontro con il pavimento a strapparti un lamento di gola, quanto le mattonelle fredde che premono contro la nuca, in terribile contrasto con l'orecchio bollente che ti preme contro un occhio.<br/>
«Levati» sibili innervosito, «levati!»<br/>
E siccome l'imbecille che ti si è schiantato addosso come un Bolide sembra sordo, oltre che imbecille, lo scansi in malo modo e lo mandi a rotolare a qualche spanna da te.<br/>
In qualche modo lo riconosci. Sono passati giorni, ma il suo nome ti è rimasto piantato nel cervello come un parassita difficile da debellare, che si è nutrito della tua concentrazione e del tuo tempo.<br/>
Elis.<br/>
Elis che sta disperatamente cercando di liberarsi della sciarpa che qualcuno gli ha annodato intorno alla testa con l'aiuto di un incantesimo. E va bene, Elis sarà pure una seccatura che se ne va in giro su due gambe, ma vederlo bullizzato in quel modo ti scuote il sangue nelle vene.<br/>
Senza dire una parola, tiri fuori la bacchetta dalla tasca interna del mantello e sussurri un piccolo "<em>Finite incantatem</em>" in direzione di Elis. La sciarpa torna floscia e molle intorno al collo e sulle spalle, come un enorme serpente giallo e nero. Lo vedi sbattere le palpebre velocemente e guardarsi intorno con aria disorientata. Per qualche ragione non ti piace il modo in cui la linea della sua bocca resta piatta e rigida.<br/>
«Ehi» lo chiami e ci sono già delle scuse che premono sulle labbra quando lo vedi sobbalzare. Non ti scusi, però; lo hai salvato, hai già fatto più di quanto dovessi. L'aria cupa che lo affligge sbiadisce come un alone soffiato sul vetro di una finestra. Ti sorride come se fossi la cosa più bella che gli sia capitata durante la giornata.<br/>
«Oh, ciao!»<br/>
Lo soppesi e ti rendi conto che hai <em>voglia</em> di parlare con lui. Questa cosa ti sconvolge più di quanto ti piaccia ammettere.<br/>
È una strada tutta nuova, sei curioso di scoprire dove porta.<br/>
«Che ti è successo?»<br/>
Si stringe un po' nelle spalle. «Dei ragazzi. Dicevano che parlavo troppo».<br/>
«Quali ragazzi?»<br/>
Dal modo in cui esita capisci che la cosa, in qualche modo, deve riguardarti. Lo sguardo ti cade sullo stemma di Serpeverde cucito ad una estremità della tua sciarpa grigia e verde. Ma certo. I Tassorosso sono le vostre-- loro, ti correggi subito, le loro vittime preferite perché sono le uniche che non reagiscono. Un Grifondoro li Schianterebbe senza esitazione, un Corvonero li umilierebbe con poche parole ben scelte, ma i Tassorosso? Loro abbassano la testa e vanno via con la coda tra le gambe.<br/>
Hai solo dodici anni, ma senti subito il peso dell'angoscia che calca sulla vita scolastica di Elis. Non ha alcun compagno a proteggerlo e neppure un amico tra le fila nemiche che possa mitigare l'umore capriccioso degli altri.<br/>
La solitudine di Elis, in qualche strano modo, somiglia al freddo che hai nell'anima. E c'è qualcosa in lui, qualcosa che ti attira senza scampo, come la fiamma che invoglia e seduce una falena, dandole conforto nel buio della notte. E le hai viste tu le falene, le hai viste agognare il calore al punto da bruciarsi le ali, le zampe, il corpo allungato. Ti sei chiesto cosa abbiano provato nel momento che ha preceduto il dolore. Ti sei chiesto se l'abbiano poi odiata la fiamma.<br/>
Guardi questo ragazzino che sovrasti di una testa intera, troppo piccolo nel suo mantello liso e rattoppato alla meglio, e non sai proprio cosa fare. Fino a ieri ti sembrava un moscerino come tutti gli altri, pieno di quel ronzio che ti irrita sopra ogni cosa e dal quale ti difendi con l'impenetrabilità dei tuoi lunghi silenzi, con il gelo dei tuoi occhi azzurri, ma vederlo così in difficoltà e sentire quanto solo sia in questo grande, grande castello ha cambiato qualcosa. Ha reso più nitido il ronzio, più simile ad una sequenza di parole che ti va di ascoltare piuttosto che monotono rumore bianco di fondo.<br/>
Qualcosa è cambiato dentro di te, ma non sapresti dire cosa o quanto questo ti faccia piacere. Hai bisogno di riflettere e perciò lo lasci lì, in mezzo al corriodio, con la sciarpa che poggia in spire disordinate sulle sue piccole spalle e il sorriso pieno di sole.<br/>
Ti aspetti che ti chiami, che ti segua, qualsiasi cosa, invece non fa niente. Resta fermo, ma ti pianta i suoi occhi addosso e quelli sì che ti chiamano, sì che ti seguono, sì che ti urlano dietro.<br/>
Scappi.</p><p dir="ltr" align="justify"> </p><p dir="ltr" align="justify">Cinque giorni.<br/>
Cinque giorni è la quantità di tempo che ti è servita per decidere. Essendo te stesso, hai soppesato i pro e i contro fino a farti venire l'emicrania, immaginato tutti i possibili scenari, da quelli positivi a quelli negativi, messo in conto imprevisti e imprevisti dolori, ma c'è stato un solo dato che ti ha convinto: accanto ad Elis non fa freddo.<br/>
Lo hai realizzato all'alba del quinto giorno, col primo sole che ti ha colto a fissare il soffitto. In quel corridoio dove lo hai salvato dalla magia di qualcuno non faceva più freddo. Per la prima volta in tutta la vita non hai dovuto ingoiare a forza un brivido per impedirti di tremare.<br/>
Tua madre dice che sei nato con il freddo nell'anima e che solo una fiamma nel cuore può equilibrare lo stato delle cose. Così hai chiuso gli occhi e hai scandagliato bene dentro di te, scavato e spostato cose, ti sei fatto largo a bracciate vigorose nel mare più gelido e sei arrivato sulla costa, dove i tuoi piedi bagnati hanno calcato l'impronta nella sabbia umida e ti sei guardato intorno, hai scrutato nell'ombra e nella luce, mosso qualche passo incerto e senza direzione. Però poi ti sei voltato e ti sei schiantato contro il sorriso abbagliante di Elis.<br/>
Ti sei messo a sedere di scatto e hai allontanato le coperte in fretta, scottato da tutto quel calore improvviso.<br/>
Però hai sorriso, perché in quel momento hai capito cosa dovevi fare.</p>
  </div>
  