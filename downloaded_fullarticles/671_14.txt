
    <div id="chapters" role="article">
        <h3 class="landmark heading" id="work">Work Text:</h3>
          <div class="userstuff"><p>
  <strong>
    <u>The Fairytale’s Over</u>
  </strong>
</p><p>
  <strong> </strong>
</p><p> </p><p>
  <strong>
    <u> </u>
  </strong>
</p><ul>
<li><strong><u>Il Sonno del Mostro</u></strong></li>
</ul><p>
  <strong>
    <u> </u>
  </strong>
</p><p>Non riusciva ad essere triste.</p><p>Solo, non capiva cosa gli stesse accadendo.</p><p>Sentiva come una sorta di rabbia montargli in corpo, massacrando lentamente tutta la stanchezza che lo colpiva, con l’avvicinarsi della luna piena.</p><p>E poi... il nulla. Come se andasse a dormire, per risvegliarsi nudo, inerme e coperto di lividi, sotto lo sguardo afflitto della madre.</p><p>Avrebbe ricordato per sempre il giorno in cui si rese finalmente conto che non dormiva. Che era perfettamente sveglio, ma che non era se stesso.</p><p>Che non lo sarebbe stato mai più.</p><p>E così passava i suoi giorni, rimpiangendo un’infanzia cessata troppo presto.</p><p> </p><ul>
<li><strong><u>La Razionalità del Mostro</u></strong></li>
</ul><p> </p><p>Un cane, un cervo e un topo.</p><p>Gli pareva di trovarsi immerso in una favola.</p><p>In una favola di quelle antiche, di quelle poco adatte ai bambini, di quelle in cui il mostro, in qualche modo, riusciva sempre a sopravvivere, mentre gli altri intorno a lui perivano.</p><p>Il mostro, lo sapeva, era lui. Avrebbe voluto gridare ai suoi amici di correre, di scappare, dare fiato a tutta la malinconia e la rabbia per la loro sorte, che non si prospettava rosea.</p><p>Eppure taceva.</p><p>Era maledettamente egoista, ma non avrebbe rinunciato alla sensazione del tutto nuova di non essere da solo.</p><p> </p><p>
  <strong>
    <u>La Sopravvivenza del Mostro</u>
  </strong>
</p><p> </p><p>Non c’era più niente da salvare.</p><p>Uno ad uno, si erano persi tutti, persi nella morte, nella prigionia, nel tradimento.</p><p>E quando aveva sentito parte di quello che avevano condiviso rinascere improvvisamente, tutto era finito, di nuovo.</p><p>Non riusciva a pensare nulla.</p><p>Solo alla sua immensa desolazione, alla malinconia del ricordo, e al pensiero di essere rimasto l’unico a portare il vessillo dei malandrini, per quanto se ne sentisse indegno.</p><p>La favola era finita, lasciando dietro di sé una scia di amarezza impossibile da sconfiggere.</p><p>Il mostro vinceva sempre, del resto.</p><p>Vinceva, e rimaneva da solo.</p><p>Era il suo destino.</p><p> </p><p>
  <strong>
    <u>La Paura del Mostro</u>
  </strong>
</p><p> </p><p>Appoggiò la testa contro la finestra, chiudendo gli occhi per l’improvviso gelo che lo colse.</p><p>Non si era sentito mai meno uomo in tutta la sua vita.</p><p>Un uomo che aveva abbandonato la donna che amava, un uomo che aveva abbandonato un bambino che ancora doveva nascere.</p><p>Non era riuscito a farsi scudo con quei falsi moralismi che tanto apprezzava un tempo, con quel costante voler fare la cosa giusta.</p><p>Ed era scappato, come il vigliacco che aveva sempre sentito di essere.</p><p>Si sentiva pervaso da una profonda malinconia, indice della sua sconfitta.</p><p>Destinato ad essere solo, perché questo meritava.</p><p> </p><p>
  <strong>
    <u>La Morte del Mostro</u>
  </strong>
</p><p> </p><p>
  <em>Sei morto, finalmente. </em>
</p><p>Il suo ultimo pensiero, corse all’animale che aveva celato dentro di sé per così tanti anni, che finalmente era stato sconfitto.</p><p>Aveva pagato quella vittoria con la sua stessa vita, eppure stava morendo con serenità, quella che gli era rimasta sconosciuta per buona parte della sua esistenza.</p><p>Provava malinconia per quel mondo su cui non avrebbe potuto camminare da uomo finalmente libero dai suoi fantasmi, eppure un sorriso gli vergò il volto, nei suoi ultimi attimi.</p><p>Sarebbe morto, ma sarebbe morto con un’anima e un corpo finalmente epurati.</p><p>Alla fine di tutto, avrebbe riposato davvero in pace.</p></div>
        <!-- end cache -->
    </div>
