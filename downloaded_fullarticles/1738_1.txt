
    <div id="chapters" role="article">
        <h3 class="landmark heading" id="work">Work Text:</h3>
          <div class="userstuff"><p>
  <span>James uważnie przyjrzał się wszystkim znajdującym się w kręgu, rozważając kogo wybrać na swoją “ofiarę”, a potem mrużąc oczy spojrzał na Remusa, który zdecydowanie nie był w kręgu. Nie był nawet blisko niego.</span>
</p><p>
  <span>– Prawda czy wyzwanie, Lupin?</span>
</p><p>
  <span>– Nie gram – odpowiedział Remus.</span>
</p><p>
  <span>– Oczywiście, że grasz.</span>
</p><p>
  <span>– Nie, nie gram.</span>
</p><p>
  <span>– Daj spokój, Remusie – powiedziała McKinnon zakładając włosy za ucho. – Zabaw się z nami.</span>
</p><p>
  <span>Remus westchnął pod nosem. Może mógłby się świetnie bawić, gdyby nie to, że było już wpół do drugiej, a jego żebra nadal bolały po poprzedniej pełni. Nie był w nastroju, żeby całować czyjś nagi tyłek albo śpiewać goblińskie pieśni dla Wielkiej Kałamarnicy albo zakradać się do dormitoriów Puchonów, żeby wylać wodę komuś na głowę. Ostatnim razem, kiedy grali w tę głupią grę, Remus i Peter utknęli poza zamkiem na całą noc. Profesor Sprout nie była zadowolona, kiedy znalazła ich śpiących w szklarni na jej cennych fruwokwiatach.</span>
</p><p>
  <span>– Nie.</span>
</p><p>
  <span>– Tchórzysz? – zapytał Peter.</span>
</p><p>
  <span>Remus skrzywił się i spojrzał na każdego z nich - James i Evans na jednym końcu kanapy, McKinnon na drugim, Syriusz leżał rozciągnięty na podłodze niedaleko dziewczyny, Peter i MacDonald siedzieli tuż obok niego. James nawet nie zauważał, że jego okulary są o włos od zsunięcia się z jego nosa, a MacDonald chyba spała, jej głowa spoczywała na kolanach Petera. Evans posłała mu zachęcający uśmiech, ale Remus nie dał się zwieść. W tej grze potrafiła być tak samo zła jak James.</span>
</p><p>
  <span>– Nie.</span>
</p><p>
  <span>– Czym się martwisz? – zapytał Syriusz. Jakieś dwadzieścia minut temu Peter wyzwał go, żeby pocałował McKinnon i jego usta nadal były zaczerwienione. – Przecież Evans już widziała cię nago.</span>
</p><p>
  <span>Lily wybuchnęła śmiechem, a James wydał z siebie dźwięk przypominający świst zepsutego imbryka. Remus westchnął i przetarł dłonią twarz.</span>
</p><p>
  <span>– To nie była moja wina.</span>
</p><p>
  <span>– Masz rację, to nie była twoja wina – powiedziała Evans mrugając do niego. – W rzeczywistości – dodała szturchając Jamesa w bok – to była twoja wina!</span>
</p><p>
  <span>Remus skinął głową.</span>
</p><p>
  <span>– To prawda. Miał usunąć plamę z mojego swetra, a nie wysyłać wszystkie moje ubrania Merlin wie dokąd. Tak przy okazji, nigdy ich nie odzyskałem. A lubiłem ten sweter.</span>
</p><p>
  <span>– No cóż, gdybyś nie wpadł na ten kocioł – powiedział rozbawiony James – nie miałbyś na sobie eliksiru czyrakowego.</span>
</p><p>
  <span>– Skąd miałem wiedzieć, że warzycie eliksir wywołujący czyraki w schowku na miotły? – oburzył się Remus. I pomyślał, że będąc już w temacie, dobrze by było wyjaśnić jeszcze jedną kwestię. – Właściwie dlaczego warzyliście ten eliksir w schowku na miotły? </span>
</p><p>
  <span>– Moglibyśmy robić to w toalecie Marty. Jak zawsze. Ale cholerny Peter…</span>
</p><p>
  <span>– Nic jej nie zrobiłem! – wtrącił głośno Peter. MacDonald wymamrotała coś, co brzmiało jak “zamknij się” i przesunęła się na jego kolanach w taki sposób, że oczy Petera rozszerzyły się nieco. – Marta była…</span>
</p><p>
  <span>– Dzieci! – zbeształ ich Syriusz, na co wszyscy ucichli zaskoczeni. To zwykle Remus przerywał sprzeczki pozostałej trójki. Syriusz podniósł się na tyle, by móc spojrzeć na Lupina. Remus był całkowicie pewien, że w tym spojrzeniu nie było psot. – Ten mężczyzna zadał ci pytanie, Remusie. Prawda czy wyzwanie?</span>
</p><p>
  <span>– Nie – Remus chwycił jedną z poduszek leżących na łóżku i rzucił nią w Syriusza. – Za trzy dni opuścimy ten zamek na zawsze i nie zamierzam spędzić tego czasu na szlabanie.</span>
</p><p>
  <span>– W takim razie wybierz prawdę – powiedziała McKinnon wzruszając ramionami. Pewnie myślała, że to rozsądna decyzja. </span>
</p><p>
  <span>Nie chodziło o to, że Remus nie ufał Jamesowi. Tylko o to, że nie ufał mu w ogóle. Jego mały, futerkowy problem był bezpieczny, ale znając go mógłby wykorzystać dosłownie wszystko inne. Włączając w to jego krępujące i rosnące z każdym dniem zauroczenie Syriuszem. Remus nie miał pojęcia jak Potter się zorientował, ale był pewien, że nie byłby cholernym sobą, gdyby tego nie zrobił.</span>
</p><p>
  <span>– Prawda? – zapytał James lekko przechylając głowę w bok. Błysk w jego oczach był nieco wariacki.</span>
</p><p>
  <span>– Wyzwanie – odpowiedział porywczo Remus. Raczej nie chciał biegać półnago po Wielkiej Sali, ale wolał to niż przyznać się, że czasem zerka na Syriusza pod prysznicami.</span>
</p><p>
  <span>James zrobił zamyśloną minę, chociaż efekt niszczyło to, że ledwo powstrzymywał się od śmiechu.</span>
</p><p>
  <span>– Wyzywam cię, żebyś pocałował Syriusza.</span>
</p><p>
  <span>– Nie.</span>
</p><p>
  <span>– Oh tak – powiedział Syriusz podnosząc się z podłogi. Na kolanach podszedł do fotela, na którym siedział Remus i szturchnął jego kolano, żeby móc uklęknąć między jego nogami. Przez chwilę przyglądał się Remusowi, po czym ostrożnie położył dłoń na jego udzie.</span>
</p><p>
  <span>– Wiesz jaki on jest. Najlepiej po prostu dać mu to, czego chce.</span>
</p><p>
  <span>Remus poczuł jak nagle zasycha mu w ustach.</span>
</p><p>
  <span>– Jasne – odpowiedział zaciskając spocone dłonie na fotelu. – Tak najlepiej.</span>
</p><p>
  <span>Syriusz wyciągnął się i pocałował go, miękko i powoli, trochę dłużej niż wymagała tego głupia, dziecinna gra i pokręcony umysł Jamesa Pottera. Odsunął się powoli i z uśmiechem pogładził kołnierzyk koszuli Remusa. Remus czuł się lekko oszołomiony. I podejrzewał, że też tak wyglądał.</span>
</p><p>
  <span>– Hej, w porządku? – zapytał cicho Syriusz.</span>
</p><p>
  <span>– Tak.</span>
</p><p>
  <span>Syriusz znów się nad nim pochylił.</span>
</p><p>
  <span>– Wspaniale – powiedział.</span>
</p><p>
  <span>Tym razem było inaczej, Syriusz położył dłoń na szczęce Remusa i przesunął ją, tak, że czubkami palców musnął włosy na jego karku, a potem jego język znalazł się w ustach Remusa i Remus wydał z siebie cichy jęk - jednak na tyle głośny, że inni prawdopodobnie też go usłyszeli - i poczuł jak rumieniec wpływa mu na policzki, ale jedynie zacisnął dłoń na koszuli Syriusza i przyciągnął go bliżej siebie.</span>
</p><p>
  <span>– Widziałem! Wiedziałem! – zapiał James klaszcząc w dłonie. – Powinienem zrobić to kilka miesięcy temu!</span>
</p><p>
  <span>Remus chciał go przytulić za to, ale także chciał go kopnąć. To całkiem znajome uczucie, James już tak po prostu wpływał na ludzi.</span>
</p></div>
        <!-- end cache -->
    </div>
