
  <div class="userstuff module" role="article">
    <h3 class="landmark heading" id="work">Chapter Text</h3>
    <p>“Combatti bene,” commenta Barton, la prima volta che sono costretti ad allenarsi insieme perché i rispettivi partner sono altrove in missione, con il volto sudato e quello stupido cerotto appiccicato sul naso che lo fa sembrare il protagonista sfigato di un fumetto giapponese, e Bobbi non può fare a meno di piegare le labbra in un sorriso affilato e soddisfatto. È abbastanza sicura che sentirsi dire una cosa del genere dal partner di Natasha Romanoff non sia una cosa da tutti i giorni.</p>
<p>“Tu sì che sai come fare i complimenti a una donna, Barton,” ribatte, senza lasciar trapelare la delizia che ha provato nel sentire il suo commento perché ha una reputazione da mantenere – e soprattutto non vuole che Mack scopra che si è comportata come una bambina alla prima cotta per aver ricevuto un complimento da uno dei migliori agenti che lo SHIELD ha a disposizione: fa anche lei parte di quel ristretto gruppo, dannazione, non è poi così strano che l'uomo le abbia detto una cosa del genere.</p>
<p>“Non un complimento, Morse, solo la verità,” è la risposta che riceve, accompagnata da un occhiolino così ridicolo che non riesce a trattenersi dallo sbuffare una risata, suo malgrado attratta da quella sua stupida espressione, prima di alzare una mano in cenno di saluto e dileguarsi verso gli spogliatoi – per evitare di rischiare di fare qualche passo falso, da una parte, e per essere sicura di avere un vantaggio decente prima che l'altro agente si renda conto di essere stato lasciato a rimettere a posto la palestra dall'altra.</p>
<p>La porta si sta chiudendo alle sue spalle quando sente Barton chiamare il suo nome con un tono prevedibilmente tradito che la fa quasi scoppiare a ridere – oh, è piuttosto sicura che questa settimana sarà divertente.</p>
<p> </p>
  </div>
  