
    <div id="chapters" role="article">
        <h3 class="landmark heading" id="work">Work Text:</h3>
          <div class="userstuff"><p align="justify">Remus prese coraggio, chiuse la lettera con un sospiro e la consegnò a Tonks.</p><p align="justify">Lei sorrise, diede un bacio al marito e svanì.</p><p align="justify">Ricomparve in una solitaria via di Blackpool, dove con passo sicuro si diresse verso la casa in fondo alla stradina.</p><p align="justify">Suonò al campanello, e quando una donna le venne ad aprire, consegnò la missiva e svanì così come era arrivata.</p><p align="justify">La donna, stupita, aprì la lettera, e per poco non svenne.</p><p align="justify">«Lyall!» esclamò, ed immediatamente il marito le fu accanto.</p><p align="justify">Lei gli porse la lettera, per poi studiare la via, alla ricerca di qualcosa.</p><p align="justify">L'uomo, tremante, lesse quanto aveva tra le mani.</p><p align="justify"> </p><p align="justify">
  <em>"Ho saputo che siete sopravvissuti alla guerra, e non sapete quanto questo mi renda felice. </em>
</p><p align="justify">
  <em>So bene che avrei dovuto farmi vivo prima. </em>
</p><p align="justify">
  <em>Ma credo che – segretamente - sappiate perché non l'ho fatto. </em>
</p><p align="justify">
  <em>L'ordine, la maledizione... </em>
</p><p align="justify">
  <em>Non vi porterò rancore se vorrete bruciare questa lettera. </em>
</p><p align="justify">
  <em>Vi capirei. </em>
</p><p align="justify">
  <em>Vi ho scritto per informarvi che sto bene - se vi interessa - e che ci terrei che – se è vostra intenzione - anche voi mi faceste giungere le vostre condizioni di salute attraverso la ragazza che vi ha consegnato la lettera. </em>
</p><p align="justify">
  <em>E' davvero una persona molto importante, per me. </em>
</p><p align="justify">
  <em>Se vorrete spiegazioni, lei saprà darvele senza problemi. </em>
</p><p align="justify">
  <em>Ma è anche un altro il motivo per il quale vi ho scritto: avevo bisogno di rassicurazioni. </em>
</p><p align="justify">
  <em>Ho attraversato brutti giorni, brutti periodi. </em>
</p><p align="justify">
  <em>So che non ho il diritto di rovinarvi la vita ora. </em>
</p><p align="justify">
  <em>Ma voi eravate così bravi a consolarmi, a capire ciò che provavo... </em>
</p><p align="justify">
  <em>Ricordo che una volta tu, papà - Non so nemmeno se ho ancora il diritto di chiamarti così - mi tenesti sulle tue ginocchia, e per consolarmi di non so quale male, mi mostrasti la luna, che brillava piena nel cielo, e mi dicesti “Non è meravigliosa, Rem?”.</em>
</p><p align="justify">
  <em>Mi piaceva la luna, e tutt'ora mi piace, nonostante tutto quello che mi procura. </em>
</p><p align="justify">
  <em>Era una sera calda - avevo cinque anni - e quella, anche se nessuno di noi poteva immaginarlo, sarebbe stata la mia ultima luna piena da persona libera, normale. </em>
</p><p align="justify">
  <em>Non incolpo te, papà. </em>
</p><p align="justify">
  <em>Non hai fatto nulla che non avrei fatto anche io. </em>
</p><p align="justify">
  <em>No, la colpa è di Greyback. </em>
</p><p align="justify">
  <em>Sì, ho saputo di lui; ho imparato a conoscerlo e ad odiarlo, ma questo saprà dirvelo meglio colei che vi ha recapitato questa lettera. </em>
</p><p align="justify">
  <em>Le ho consigliato di tornare più tardi, da voi. </em>
</p><p align="justify">
  <em>L'ho messa in guardia su quelle che potrebbero essere le vostre razioni, ma non credo mi abbia ascoltato. </em>
</p><p align="justify">
  <em>E' una persona forte, testarda. </em>
</p><p align="justify">
  <em>Dubito vi sia ancora molto da dire. </em>
</p><p align="justify">
  <em>Vi lascio pensare al da farsi; anche perché ho un altro piccolo e tenerissimo problema - se così si può definire - a cui badare. </em>
</p><p align="justify">
  <em>Spero di non avervi turbato e che stiate bene.</em>
</p><p align="right">
  <em>R.J.Lupin".</em>
</p><p align="justify"> </p><p align="justify">L'uomo aveva gli occhi lucidi di commozione, quando guardò la moglie.</p><p align="justify">La scoprì nel medesimo stato.</p><p align="justify">Per quanti anni avevano atteso?</p><p align="justify">Per quanto avevano sperato che quella lettera arrivasse?</p><p align="justify">E ora eccola lì, nero su bianco.</p><p align="justify">Attesero un'ora, chiedendosi come il loro unico figlio fosse diventato nei vent'anni di assenza.</p><p align="justify">Era andato via di casa appena diplomato, ed avevano potuto seguire le sue tracce solo tramite i giornali.</p><p align="justify">Avevano temuto che fosse morto, quando per più di dodici anni non avevano avuto notizie di lui nemmeno utilizzando quel metodo.</p><p align="justify">Capivano, certo, che il suo comportamento era dovuto alla necessità di proteggerli, ma non avevano mai accettato la scomparsa improvvisa del loro Remus.</p><p align="justify">Poi, un giorno, avevano letto di lui sulla Gazzetta del Profeta.</p><p align="justify">Professore di Difesa Contro le Arti Oscure.</p><p align="justify">Come erano stati orgogliosi di lui!</p><p align="justify">E quando la seconda guerra era iniziata, quante paure per Remus, con Greyback al fianco di Voldemort!</p><p align="justify">La battaglia di Hogwarts, la morte di Silente, quante preghiere perché non vi fosse anche il corpo del loro figlio tra i morti…</p><p align="justify">E poi le leggi anti-lupi mannari del Ministero, la dipartita dell'Ordine della Fenice, di cui lui faceva parte…</p><p align="justify">Il campanello li fece sobbalzare.</p><p align="justify">L'uomo corse ad aprire, con il cuore in gola.</p><p align="justify">Una bellissima giovane donna gli sorrise e gli porse la mano.</p><p align="justify">«Piacere. Mi chiamo Tonks».</p><p align="justify">Lyall strinse la mano, desideroso di conoscere, capire.</p><p align="justify">«Lyall Lupin. Ti prego, entra»</p><p align="justify">«Grazie mille».</p><p align="justify">Tonks entrò e si accomodò nel salotto, assieme ai suoi suoceri.</p><p align="justify">In pochi minuti la donna fu capace di spiegare, narrare ogni cosa.</p><p align="justify">I signori Lupin non avevano emesso un suono; curiosi e allo stesso tempo impauriti, colpiti da ciò che veniva loro detto.</p><p align="justify">Quando Tonks finì di parlare, la madre di Remus alzò gli occhi dalla lettera, che teneva ancora fra le mani.</p><p align="justify">«Che significa: "<em>Ho un altro piccolo e tenerissimo problema a cui badare</em>"?» tremava, e come lei il marito.</p><p align="justify">«Non è nulla di grave, potete credermi» li rassicurò la ragazza, giocherellando con la propria fede.</p><p align="justify">Il gesto non sfuggì a Lyall.</p><p align="justify">«Nella lettera Remus dice che sei una persona importantissima, per lui» mormorò, esitante.</p><p align="justify">«Sì, tanto quanto lui lo è per me» confermò Tonks.</p><p align="justify">«Quella è… Siete…» sussurrò la madre di Remus, la voce carica di emozione.</p><p align="justify">Tonks sorrise raggiante.</p><p align="justify">«Sì».</p><p align="justify">Hope Lupin non riuscì a trattenere un singhiozzo felice.</p><p align="justify">«Il nostro Remus… Sposato» riuscì a dire infine.</p><p align="justify">«Non era prudente convocare molte persone, signori Lupin… A Remus sarebbe piaciuto tantissimo che voi foste presenti, ma…» si affrettò a spiegare la ragazza.</p><p align="justify">Ma i due coniugi scossero il capo.</p><p align="justify">«Oh, noi comprendiamo. Non preoccuparti» la rassicurarono.</p><p align="justify">Tonks sorrise.</p><p align="justify">«E' davvero bello sapere che non odiate Remus» ammise.</p><p align="justify">«Come potremmo odiare nostro figlio?» domandò Lyall, confuso.</p><p align="justify">La ragazza si alzò.</p><p align="justify">«E’ ora che vada. Il piccolo problema a cui Remus accenna ormai avrà bisogno di me».</p><p align="justify">Strinse loro le mani.</p><p align="justify">«A Remus farà piacere sapere che state bene» disse.</p><p align="justify">Lyall e Hope si scambiarono un’occhiata, chiedendosi tacitamente se avrebbero potuto osare…</p><p align="justify">«Possiamo… Possiamo vedere Remus?» chiese Hope.</p><p align="justify">«Te ne preghiamo» continuò Lyall.</p><p align="justify">Tonks sorrise nuovamente.</p><p align="justify">«Certamente! Gli… <em>Ci</em> farà piacere. Tutte le volte che vorrete»</p><p align="justify">«Anche ora?» domandò Hope, speranzosa.</p><p align="justify">«Anche ora, perché no?».</p><p align="justify">I tre uscirono sulla veranda, dove Tonks porse le mani ai suoceri.</p><p align="justify">«Prendete le mie mani, non vorrei che vi perdeste. Remus non mi perdonerebbe mai».</p><p align="justify">E con un guizzo, il trio svanì nel nulla, ricomparendo nella periferia di Londra a poca distanza da una casa dipinta completamente di bianco dall'aspetto tranquillo e sereno.</p><p align="justify">Tonks dovette insistere più volte perché Hope e Lyall la precedessero.</p><p align="justify">Alla fine tutti e tre arrivarono davanti alla porta, che Tonks aprì non appena riuscì a recuperare le chiavi.</p><p align="justify">L'interno della casa era molto caldo e accogliente.</p><p align="justify">Ovunque vi erano foto di tre ragazzi - che i Lupin riconobbero come il loro figlio, James Potter e Sirius Black al tempo della scuola - e di Tonks.</p><p align="justify">In alcune la ragazza era in pose buffe, come in quella appesa sul muro che divideva l'ingresso dalla cucina, dove i due coniugi notarono la nuora a testa in giù in un portaombrelli, nel tentativo di liberarsi.</p><p align="justify">Poi il terzetto udì un tonfo al piano di sopra, seguito da quella che - senza alcun dubbio - era la risata di un bambino.</p><p align="justify">Tonks notò l’espressione perplessa dei suoceri.</p><p align="justify">«Il problemino» disse, a mo’ di scusa.</p><p align="justify">I due vennero fatti accomodare in salotto, mentre la ragazza saliva a chiamare Remus.</p><p align="justify">Lyall e Hope si resero conto di essere tesi come corde di violino.</p><p align="justify">Com'era diventato il loro figlio?</p><p align="justify">Che viso, che carattere?</p><p align="justify">Un leggero colpo di tosse, e i due si voltarono.</p><p align="justify">Tonks, con il suo inconfondibile sorriso, si schiarì la voce e disse: «Signori, ho il piacere di introdurvi Remus Lupin - con un piccolo problema tra le braccia».</p><p align="justify">Remus Lupin entrò nella stanza, e per alcuni secondi nessuno parlò, ad eccezione di un bellissimo bambino dagli eccentrici capelli blu - che presto Lyall e Hope avrebbero imparato a conoscere e ad amare come Teddy - che emetteva gorgoglii stupiti.</p><p align="justify">Poi, senza una sola parola, la madre di Remus avanzò e lo strinse in un grosso abbraccio, scoppiando a piangere di gioia.</p><p align="justify">Remus restituì l'abbraccio con altrettanto affetto, per poi avvicinarsi al padre e tendergli la mano.</p><p align="justify">L'uomo guardò prima la mano e poi Remus.</p><p align="justify">Afferrò la mano del figlio, per poi stringerlo anch’egli in un abbraccio.</p><p align="justify">«Mi spiace di essermi comportato così» mormorò Remus.</p><p align="justify">«Non dirlo nemmeno per scherzo. Siamo fieri di te, figliolo».</p><p align="justify">Tonks, assieme al figlio, lasciò la famigliola sola in salotto, avevano tante cose da dirsi.</p><p align="justify">«Sapete...» disse Remus, afferrando con affetto le mani dei genitori.</p><p align="justify">«Se c'è un motivo vero per il quale vi ho scritto... E’ perché nella vita che ho ora con Tonks e Teddy, ho bisogno di qualcuno che mi aiuti a non commettere più errori; passi falsi. In questa nuova vita, io <em>ho bisogno di voi</em>».</p><p> </p></div>
        <!-- end cache -->
    </div>
