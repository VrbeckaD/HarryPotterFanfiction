
  <div class="userstuff module" role="article">
    <h3 class="landmark heading" id="work">Chapter Text</h3>
    <p><b>Választott kívánság:</b> Harry Potter világát kellene keverni a klasszikus mesékkel. Legyen valakinek egy királysága, a karakterek szabadon felruházhatók bizonyos szerepekkel. Hogy ki legyen a sárkány, és ki a hercegnő, az mindegy. Egy humoros, vidám történet lenne, igazán gonosz boszorkányokkal és hercegekkel, akik talán lelépnek egymással és a várban hagyják a sárkányt.</p>
<p> </p>
<p> </p>
<p> </p>

<p></p><center>
  <p><u>Rowlia Krónikája</u><br/> ~ Snakey kívánsága alapján ~</p>
</center><p>
  <em>Bevezető – A múlt:</em>
</p>
<p>Egyszer volt, hol nem volt, a világ vége előtt kettővel, egy szépen zöldellő szigeten uralkodott csodálatos birodalmán, Rowlián a Szőke Királynő. Királysága minden szépet és jót megtermelt, varázslók és boszorkányok éltek boldogan sárkányok, óriások, egyszarvúak és különféle mágikus csodalények társaságában. A Királynő bölcs volt és megfontolt, szelíden dorgált, ha kellett, és példamutatóan élt birodalma közepén, a Fehér Kastélyban. Józan eszének és könyvtárának hírneve számos káprázatosan tehetséges mágust vonzott az udvarába, például Dumbidumot, a kétszáz éves varázslót, aki állítólag Merlin fia volt; vagy Cirmiaút, a félig macskanő boszorkányt, aki tetszése szerint tudta alakját váltogatni. A Fehér Kastély testőrsége csupa válogatott, magasan képzett katonából állt, kik felett Porlepte Sinus, a morcos testőrkapitány vezényelt.</p>
<p>De ahol béke, jólét uralkodik, ott előbb-utóbb felbukkan a gonosz is, aki örömét leli mások boldogságának elrontójaként. A Szőke Királynő birodalmának, Rowliának két tengere is volt, egy keleten, egy nyugaton. Az országot délről a Vörös Sivatag határolta, míg északról az Érc hegység. A magas csúcsok között vérengző farkasok tanyáztak, a kősziklák mélyében morgós törpék kutattak szüntelenül drágakövek után. A hegyek környékén dögszag terjengett, felettük állandóan viharfelhők csücsültek, alig állt el a villámlás, mennydörgés. Ezen a barátságtalan környéken vert tanyát minden haszontalan naplopó, tolvaj, akit Sinus kapitány elkergetett a főváros környékéről. Dúlt-fúlt bennük a harag, átkozták a kastély védőit, gyülemlett a düh a Királynő ellen is; nem csoda hát, hogy Kígyóarc, a kegyetlen hírű mágus és hű társa, Trixia, a gonosz banya az Érc hegység farkasai, számkivetettjei között találtak magukhoz hasonló elvetemülteket. Alig egy hét múltán, hogy Rowliába érkeztek, már egy csapat követőjük volt, csupa rosszarcú, kíméletlen gyilkos, haramia, útonálló, sőt csatlakozott hozzájuk egy utálatos manó, Piros is.<br/> Trixia, a vásott boszorkány, a királynő távoli rokona volt, és míg az uralkodó bővelkedett jó tulajdonságokban, a becstelen némber úgy halmozta bűntettei hosszú sorát. Aki neki ellent mert mondani, vagy akár csak pofákat mert vágni, bizony hamar egy cickány, egér, esetleg csótány bőrében találta magát. Kígyóarc pedig vörös szemével rámeredt áldozatára, és a szerencsétlen ész nélküli bábként tette, amit az ördögi mágus csak kívánt. Lassanként, éjszakáról éjszakára foglalták el az Érc hegység mellett fekvő falvakat, lakóikat galád terveik felhasználására a farkasok felügyelete alá parancsolták. A Szőke Királyné előbb az addig győzedelmes testőreit, majd helytartóit küldte csatába a két gonosztevő ellen. De Kígyóarc legyőzte a testőrséget a vérengző fenevadak élén, a kapitány, Sinus pedig nyomtalanul eltűnt. Trixia, az aljas boszorka pedig saját házukban lepte meg Rowlia helytartóit. A Keleti helytartó fiát békazöldre varázsolta, a Nyugati helytartó örökösét pedig elrabolta. Kígyóarc közben gyilkos skorpiók, pókok segítségével próbált a Vörös sivatag helytartójának és családjának nyomára bukkanni, de a férfi gyorsabb volt, és elrejtőzött, ki tudja hová, szeretteivel.</p>
<p>A Szőke Királyné ennyi bűntett után megijedt, hogy kislányának, Csipkemionének is baja eshet, ezért éjnek évadján kimenekítette a kastélyból Dumbidum mágus és Cirmiaú. Ketten együtt vállalták, hogy elrejtőznek a Tiltott Rengeteg legmélyére, és felnevelik a trónörököst. Szökésük követő reggel csapott le Kígyóarc és Trixia a királynő udvarára; egy szempillantás alatt álmot hozó átkot szórtak minden kastélylakóra, még az uralkodóra is.<br/> Az álnok banya, hogy álcázza és elrondítsa a Fehér kastély szépségét, gyilkos liánokkal kerítette körbe a csodaszép épületet, és egy ifjú sárkányt láncolt a kapu elé őrnek.</p>
<p> </p>

<p></p><center>
  <p>*~*~*</p>
</center><p>
  <u>I.Fejezet:</u>
</p>
<p>
  <em>17 évvel később:</em>
</p>
<p>Az erdő fáiról még fel sem száradt a harmat, mikor határozott léptű fiatal lány vágott át rajta. Éles szeme hamar megtalálta az őzek által kedvelt titkos csapást, és azon folytatta útját, meg-megállva, kosarába gyűjtögetve egy-egy virágot, rügyet, levelet, termést. Barna haja laza hullámokban omlott vállára, és bár szegényes, kopottas volt ruhája, a leányzó büszke tartása konok, harcias természetről árulkodott. Barna szeme körültekintően pásztázta környezetét, óvatosan, előrelátóan. Általában minél előbb igyekezett vissza az aprócska erdei kunyhóba, ahol nevelőivel élt, de ma, a tizenhetedik szülinapján el-elábrándozott azon, hogy milyen is lenne az élet máshol, mint ahol most laktak. Az utóbbi időben azon kapta magát, hogy szívesen menne emberek közzé, még akkor is, ha Dumbidum bácsi és Cirmiaú néni ellenzik azt. Egyszerűen szólva, a világot akarta látni, életre vágyott, és nem arra a kalitkára, ahová bezárták, amióta csak eszét tudja. Nem is értette, hogy mitől féltik őt nevelői ennyire, hiszen a rengeteg ezen részére, a kis patakhoz senki emberfia nem jött már évek óta.</p>
<p>Ekkor háta mögül szitkozódást hallott, és egy ló rémült nyerítését.<br/> - Erik, állj! – kiabálta egy hang, de hiába, mert a következő pillanatban ló és lovasa hatalmasat estek.<br/> A lány el nem tudta képzelni, hogy mitől ijedhetett meg a hátas jószág ennyire, de a világért sem közelítette volna meg a pórul jártakat. Csak kilesett egy bokor mögül, és elkerekedett szemmel bámulta a vörös hajú langalétát, aki igyekezett kibogozni lábát a nyeregből, miközben megállás nélkül szidta a lovát.<br/> - Mondtam, hogy állj meg, nem igaz? Mert neked pont egy nyúllal kell versenyt futnod! Most aztán nézd meg, mit csináltál! Azt se tudom, hogy hol vagyunk. Nem kapsz répát egy hónapig, az már egyszer biztos! – zsörtölődött a fiatal férfi, míg óvatos kézzel végigsimította lova lábait.<br/> - Fel tudsz állni? – kérdezte az állattól, majd lassan patáira segítette őt. Aztán amikor a ló megrázkódott, és lefröcskölte vízzel, tovább mondta a magáét:<br/> - Hé-hé, mégis mit képzelsz? Csupa víz lettem! Döntöttem: almát sem kapsz!<br/> A ló sértődött fejet vágott, de engedelmesen elindult gazdája nyomában.<br/> - Csak tudnám, hogy hol lehetünk – morfondírozott hangosan a rőt üstökű, miközben pont a lányt rejtő bokor felé vette útját.<br/> <em>„Ennek fele se tréfa!„</em> – gondolta a fiatal teremtés rémülten, és igyekezett hang nélkül elsettenkedni. De nem volt szerencséje, mert rögtön az első lépésénél megreccsent pár ág a talpa alatt.</p>
<p>- Ki van ott? – kiáltotta a férfi, és kivonta kardját. – Figyelmeztettem, én képzett vitéz vagyok! Jöjjön elő feltartott karokkal, különben kénytelen leszek magáért menni! – fenyegetőzött a lovas.<br/> - Nem tehetem – válaszolta egy nő a bokrok mélyéből.<br/> - Mi? Miért nem? – kérdezte a fiatalember.<br/> - Mert nem szabad idegenekkel szóba állnom – felelte az előző hang.<br/> - Nos, talán ezen segíthettünk – válaszolta némi töprengés után a lovas. – Ronald Weaslius vagyok, Sir Vörös legfiatalabb fia.<br/> - És mi szél fújta erre, Ronald vitéz, ahová ember nem tette be lábát évek óta? – érdeklődött tovább a nő, de a másik csak a fejét rázta, csökönyös arccal.<br/> - Nem tetszik ez nekem. Maga miért nem árulta el, hogy kicsoda? Egyáltalán, miért nem jön elő a bokorból?<br/> - Lehet, hogy annyira rémesen festek, olyan ronda vagyok, hogy rögtön szörnyet halnál, Ronald vitéz rémületedben – csendült a válasz.<br/> - De az is lehet, hogy nem. Sok mindent láttam én már életemben! – hencegte a férfi. – Sárkányt, óriást, sellőt, egyszarvút…<br/> - Hát boszorkányt láttál-e, vitéz? Mert bizony, ha nem mondod nekem tüstént, „Adjon isten szép napot, öreganyám!”, szörnyűséges átkot bocsátok rád – fenyegetőzött a bokormélyi hang.<br/> - Átkot? Milyen átkot? – szepegte Ronald, miközben lassan hátrafelé kezdett lépegetni.<br/> - Tudom is én, mi jut eszembe, béka, ogre, sárkány? – morfondírozott a nő. – No, akkor mondod?<br/> - Adjonistenszépnapotöreganyám, csakneátkozzonmeg! – hadarta a rémült férfi egyetlen szuszra. A következő pillanatban újra a patakban találta magát. Onnan nézett felfelé a barna hajú lányra, aki kacagva lépett ki a cserje közül.</p>
<p>- Láttad volna az arcodat! Sosem láttam még senkit ennyire megrémülni! – nevetett fel újra jókedvűen a fiatal teremtés.<br/> - Szép dolog, mondhatom! Így lóvá tenni az embert! Csak mert nem vagyok ismerős errefelé – dohogta Ronald tápászkodás közben.<br/> - Jól van, na, ne haragudj, igazad van. De nem bírtam kihagyni, annyira hiszékeny voltál – mondta a lány és közelebb lépett. – Csipkemione vagyok. Gyere, kísérj haza, ott megszárítkozhatsz, még meg is kínállak a szülinapi tortámból cserébe, hogy megtréfáltalak. Kerítünk ennivalót a lovadnak is.<br/> - Te itt laksz az erdőben? – bámult rá Ronald.<br/> - Igen, a nevelőimmel.<br/> - És simán hagynak egyedül sétálni?<br/> - Igen, mondom, hogy elhagyatott az erdő. Meg nem vagyok egyedül, mindenféle állat járkál körülöttünk, aki hírt visz Dumbidum bácsinak. Elvileg tilos lenne bárkivel is szóba állnom, de ha elmesélem, mit tettem veled, biztosan megvendégelnek.<br/> - Útbaigazítást is adnak?<br/> - Persze, gyere! – indult el Csipkemione, hátra se nézve.<br/> - Remélem, hogy tényleg nem boszorkány – mormolta Ronald vitéz a lova fülébe, ahogy elindult a lány nyomába.<br/> A patak másik oldalán leskelődő feketébe öltözött alakot egyikük se vette észre.</p>
<p> </p>

<p></p><center>
  <p>*~*~*</p>
</center><p>Parányi, de barátságos külsejű kunyhó felé vezette Csipkemione Ronaldot és lovát. A házikóból veszekedés hangja szűrődött ki, egy öregesen hangzó férfi orgánumát, egy-egy női nyivákolás szakította meg.<br/> - Ráérünk még Miaú asszony, elfoglaltsága akadt a kis neveltünknek.<br/> - Maga akkor is láb alatt van! – nyávogta rá a másik. – Inkább ment volna el itthonról! Most nézze meg, semmi sincs kész. Se a torta, se a ruha. Hát milyen születésnap az ilyen, ajándékok nélkül?<br/> - Van egy olyan érzésem, hogy Mione ma jóval nagyobb meglepetésben fog részesülni, mint amit bárki is ki tudott volna neki találni.<br/> - Ezt meg hogy érti, Mágus úr?<br/> - Talán akkor felelnék erre a kérdésre, ha maga az érintett is hajlandó lesz belépni a házba, ahelyett, hogy az ajtón keresztül hallgatózik – felelte a férfi, és kinyitotta a kunyhó bejáratát.<br/> - Meg tudom magyarázni, Dumbi bácsi – kezdte Csipkemione vérvörös arccal.<br/> - Mit? A hallgatózást, vagy azt, hogy szóba álltál idegennel? – kacsintott az öregember Ronald vitézre. – Kerüljetek beljebb!</p>
<p>A csepp házikó belseje meglepően nagynak bizonyult, Ronald legalább három ajtót látott nyílni a vendégfogadásra is alkalmas, étkező-konyhából. Egy méretes asztal mellett, szigorú tekintetű asszony vizslatta a belépő fiatalokat, csóválta fejét Ronald sáros lába láttán.<br/> - Cirmiaú néni, Dumbidum bácsi, ez itt Ronald Weaslius, Sir Vörös legfiatalabb fia – mutatta be Mione a lóvá tett fiatalembert. A rőt hajú férfi szeplős arca egy pillanatra szintén elvörösödött, de aztán konokul visszanézett az őt méregetőkre.<br/> - Szabadna tudnunk, hogyan botlottatok egymásba? És vajon miért szegted meg a tilalmadat? – nézett ellentmondást nem tűrően a lányra az idősebb nő. – Vagy talán hiába foglalkoztunk veled annyi éven át, hogy a legelső jöttmentben megbízol? – Az asszony szeme szinte villámokat szórt, száját szorosra összehúzta mérgében. Ronald, vitézség ide - vitézség oda, hátrébb lépett a bejárat felé, hogy el tudjon iszkolni, ha a magas hangon nyivákoló nőszemély egyszeriben rátámadna.<br/> - Nem volt annyira meglepő Ronald érkezése, már két napja szemmel tartják a kémeim – szólt közbe az idős férfi. – Talán üljünk le mind, igyunk egy teát és együk meg a tegnapi sült maradékát – javasolta Dumbidum.<br/> Cirmiaú asszony már tiltakozásra nyitotta száját, mikor színpompás madár röppent be a kandallón keresztül. A gyönyörű állat az öregember vállára telepedett, és izgatott hangon belecsipogott annak fülébe.<br/> - Nahát, ez igazán váratlan fordulat! – kiáltott fel Dumbidum meglepetten. – Biztos vagy benne, Főnix? Oly sok éve nem láttuk már őt.<br/> - Kicsodát? Mi történt? – érdeklődött Csipkemione, de nevelője rá se hederített, hanem korához nem illő, gyors léptékkel a kunyhó bejáratához ment. Kitárta az ajtót, majd alaposan körülnézett.</p>
<p>Odakinn néma volt az erdő, mintha minden fa, virág, bokor, madár az idős férfi szavára várt volna.<br/> - Ki jár ott? Tudom, hogy a fenyő mögött rejtőzöl, a madaram meglátott! Lépj elő, különben nem állok jót magamért – szólt Dumbidum.<br/> - És ugyan mit tehet egy ilyen öregember, mint te, valakivel, aki már túl van mindenen? Aki már megjárta a legmélyebb poklot is, a halált is, és visszatért belőle? – válaszolt egy mély hang a kunyhóval éppen szemben álló óriási fenyőfa mögül. Hirtelen mind meglátták, ahogy egy tetőtől talpig feketébe öltözött alak lépett elő az árnyékból, de úgy, hogy arcát elrejtette. Csipkemione riadtan kiáltott egyet, mire Ronald a lány elé lépett, hogy testével védje az idegentől.<br/> - Ezen a földön minden csak látszat, a külső éppúgy, mint az életkor. Talán nem tudlak megölni, de hátralévő éveidet meg tudom keseríteni néhány átokkal, ha erre kényszerítesz – válaszolta az öregember.<br/> - És ha mást akarok tőled? – érdeklődött a másik.<br/> - Mást? Mit? – szólt közbe Cirmiaú asszony. Ronald szinte el se hitte, amit látott, az idősebb nőnek a szemei előtt nőttek karmai körmök helyett, és hegyes tépőfogai rendes fogak helyett. Már nem is embernek nézett ki, hanem egy nagyra nőtt vadmacskának, aki támadásra készen állt előttük.<br/> - Az igazságot, a múltról, jelenről, eljövendőről – felelte az idegen. – Mert eljött az idő, hogy valóra váljon a jóslat.</p>
<p><br/> <em>„Mikor felnő a lány, ’s hazatér a vitéz,</em><br/><em> Párt talál a csúf és otthont a szépség.</em><br/><em> Feloszlik a homály, véget ér a bűbáj,</em><br/><em> Elpusztul a gonosz és nincs többé rontás.”</em></p>
<p>- Hát igen, be kell, hogy valljam, csak így magunk között, hogy sosem voltam valami ügyes költő – mondta Dumbidum. – Viszont a jóslat igaz – nézett nyomatékosan a mögötte álló fiatal lányra. Csipkemione értetlen arccal bámult vissza:<br/> - Tessék? Milyen jóslat? Milyen lány?<br/> - Rowlia trónörököséről szól a versike, aki ha visszatér a Fehér Kastélyba, az otthonába, akkor megtöri Kígyóarc és Trixia banya átkát – felelte a fekete ruhás férfi, majd kilépett a fenyő mögül.<br/> - Sinus kapitány! Hát maga él? – döbbent meg Cirmiaú asszony.<br/> - Volt egy pár év, amíg alig pislákolt bennem az élet, de visszatértem, mert itt az idő – sétált közelebb a volt testőrkapitány.<br/> - Igen, én is úgy láttam a varázsgömbömben – erősítette meg Dumbidum mágus. Majd hátrafordult és Csipkemionére nézett.<br/> - Eljött az ideje, hogy valóra váljon a jóslat, a hercegnő megtudja élete igaz történetét, és elmúljon a rontás Rowliáról.<br/> - Mi? – képedt el a fiatal lány, de a mágus hozzálépett, és elkezdték befelé terelni a kunyhóba Cirmiaú asszonnyal.<br/> - Gyere, kedvesem, azt hiszem, ezt jobb, ha benn folytatjuk, mert szükséged lesz egy székre – mondta az idősebb nő.<br/> - Meg jó pár csésze erős teára, ha jól sejtem – tette hozzá a kapitány, majd nekilátott befelé taszigálni Ronaldot is.<br/> - Hé, mit akar tőlem? – kérdezte lökdösődés közben a vitéz.<br/> - Én semmit. Te voltál olyan bolond, hogy belesétáltál egy mágikus jóslat közepébe, úgyhogy eridj be, öcsi, amíg szépen kérem!<br/> - Ha ez magának a szép, milyen a csúnya? – firtatta a fiú.<br/> - Ne akard megtudni, fiam – felelte Dumbidum, Ronald elé téve egy csészényi teát, miközben Sinus vérfagyasztóan gúnyosan mosolygott háta mögül.<br/> - Szóval, mi az igazság? – firtatta Csipkemione.<br/> - Tudod, gyermekem, az igazság csodálatos dolog, de szörnyű is lehet, ezért óvatosan kell bánni vele – mondta az öreg.<br/> - Olyannyira, hogy tizenhét éven át hazugságban tartottak – vágott vissza a lány.<br/> - Igen, de a te érdekedben.<br/> - Lárifári! – felelt dühösen Csipkemione. – Miért kéne hinnem maguknak ezúttal? –faggatózott tovább.<br/> - Mert az ország, a népe sorsa múlik rajta, Hercegnő! – válaszolta a testőrkapitány. – És most itt vagyok én is, biztosíthatom afelől, hogy semmi fontos részlet nem marad ki a történetből – nézett a férfi nyomatékosan az öreg mágusra.<br/> - Szóval? – kérdezte újra a lány, most már kevésbé dühösen.<br/> - Szóval, egyszer volt, hol nem volt, Rowlia uralkodója, a Szőke Királynő, boldogan élt otthonában, a Fehér Kastélyban. Ámde országába érkezett a gonosz Kígyóarc és Trixia banya, akik romlást hoztak mindenkire és mindenre…</p>
  </div>
  