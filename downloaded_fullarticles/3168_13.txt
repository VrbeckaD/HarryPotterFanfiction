
  <div class="userstuff module" role="article">
    <h3 class="landmark heading" id="work">Chapter Text</h3>
    <p><strong>i</strong><br/><span class="bbc_size">250 sanaa</span><br/><br/><br/>Täytettyään viisitoista vuotta James Sirius Potter tiesi rakastuneensa.<br/><br/>Hän tiesi sen koska hänen rintaansa sattui, happi tuntui loppuvan keuhkoista ja hän oli jatkuvasti äärimmäisen kiihottunut. Hänen rakkautensa kohde sen sijaan ei tiennyt asiasta mitään. Tai niin James ainakin toivoi. Sillä olisi ollut noloa, jos hän olisi jäänyt kiinni tästä koulupoikamaisesta käytöksestään. Olihan Teddy kuitenkin jo kaksikymmentäyksivuotias, melkein valmis aurori.<br/><br/>Niinpä James piilotti rakkautensa ja yritti jatkaa kuten ennenkin. Hän vältti katsomasta Teddyn paljasta rintaa heidän ollessaan uimassa, ja hän sulki päättäväisesti silmänsä joka kerta kun Victoire kumartui suutelemaan poikaystäväänsä. Hän uskoi, että jos hän toivoi oikein lujasti, hän <em>saattaisi</em>rakastua johonkuhun toiseen.<br/><br/>Vuosien aikana James oppi ettei toivomisesta ollut apua. Hän ei rakastunut kehenkään toiseen ja hänen sydämensä särkyi joka kerta aivan pikkuisen kun hän näki Teddyn kiertävän kätensä Jamesin kauniin serkun ympärille.<br/><br/>Pahimpia olivat joulut. Silloin he kaikki olivat yhdessä ja kaikki tahtoivat levittää rakkautta ja hyvää tahtoa ympärilleen, ja James olisi tahtonut vain huutaa. Hän vihasi mistellinoksia joita Victorie ja Dominique levittelivät joka paikkaan. Häntä ällöttivät siirappiset ja imelät joululaulut, joissa laulettiin kaikesta siitä mikä oli Jamesin saavuttamattomissa. Niinpä hän taikoi joulupallot vilkkumaan päätä särkevästi ja piilotti sontapommeja lahjapakettien sekaan.<br/><br/>Mikään ei kuitenkaan vienyt pois sitä tunnetta mikä sykki Jamesin jokaisessa solussa. Se oli himoa ja tuskaa yhtä aikaa. Se oli saavuttamaton unelma ja rikkonainen haave. Ja joka päivä se korvensi Jamesia eikä hän päässyt sitä pakoon.<br/><br/>Niinpä James ryhtyi rakentamaan ympärilleen suojamuuria torjuakseen kaiken, pitääkseen muut ulkona ja poissa. Päästessään Tylypahkasta, Jamesin muuri oli vahva ja rikkumaton.</p>
  </div>
  