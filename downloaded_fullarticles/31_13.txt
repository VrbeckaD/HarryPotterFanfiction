
  <div class="userstuff module" role="article">
    <h3 class="landmark heading" id="work">Chapter Text</h3>
    <p>
  <span>
    <em>Gentilissima Professoressa McGranitt,</em></span></p>
<p><em>Sono Petunia Dursley, la zia e tutrice di Harry Potter e vorrei farle sapere che il ragazzo sarà naturalmente iscritto a Hogwarts.</em><br/>
<em>Per quanto riguarda la lista delle cose necessarie provvederemo personalmente ad accompagnare Harry per le sue compere a Diagon Alley.</em><br/>
<em>Sospetto che la mia cara sorella e suo marito abbiano lasciato al ragazzo qualcosa, che probabilmente si trova alla Gringott. Nel caso le sarei grata se potesse farci pervenire la sua chiave, sia per aiutarci ad affrontare le spese per i materiali scolastici, sia per lasciare Harry libero di disporre dei beni dei suoi genitori come meglio crede.</em><br/>
<em>Sono inoltre lieta di informarla che, non essendo stati, io e mio marito, in grado di fornire le giuste spiegazioni sul mondo magico, abbiamo assunto per lui un istitutore privato che ci è stato provvidenzialmente consigliato da una nostra gentile vicina di casa e che l'ha seguito negli ultimi anni. </em><br/>
<em>Non siamo certi che il livello d'istruzione del ragazzo sia adeguato a quello della vostra stimata scuola, ma ci auguriamo che, se così non fosse, vorrete aiutarlo a migliorarsi.</em><em> </em><br/>
<em>La ringraziamo e le auguriamo </em><br/>
<em>Buon Lavoro</em></p>
<p>
  <span> </span>
</p>
<p>
  <span>
    <em>Petunia e Vernon Dursley</em>
  </span>
</p>
<p>
  <span> </span>
</p>
<p>
  <span>***</span>
</p>
<p>Harry, come ogni ragazzino di undici anni, era davvero impaziente di cominciare la scuola, solo che i suoi motivi erano molto diversi da quelli degli altri bambini.<br/>
Era andato di persona a Diagon Alley, a comprare tutto il necessario per la scuola: amava girovagare per il quartiere, anche se non aveva spesso occasione di andarci. Le compere erano state davvero divertenti, soprattutto la bacchetta e la meravigliosa storia che l’eccentrico Signor Ollivander gli aveva raccontato!<br/>
Fu dura, per lui, aspettare un altro mese prima di poter finalmente mettere piede a scuola.<br/>
Il suo baule era pronto da inizio agosto, e l’estate gli era sembrata infinita.<br/>
Aveva volato spesso sulla sua Nimbus 2000, per ammazzare la noia, e si era dispiaciuto moltissimo, quando aveva scoperto che non avrebbe potuto portarla con sé.<br/>
Anche la lista degli animali consentiti a scuola era stata una grossa delusione: lui non aveva nessuna intenzione di portare un gatto o un rospo. Il gufo sarebbe potuto essere utile ma non era certo un animale che lui amasse molto. Si consolò pensando a quello che avrebbe potuto trovare a Hogwarts.<br/>
L’idea di conoscere altri ragazzi, maghi come lui, lo entusiasmava non poco.<br/>
Certo, di maghi ne conosceva molti, ma nessuno della sua età, e non aveva davvero idea di cosa aspettarsi: sarebbero stati simpatici? Divertenti? Che tipo di giochi avrebbe potuto fare, con loro?<br/>
Alla fine, giorno dopo giorno, il primo settembre arrivò.</p>
<p>***</p>
<p>Harry attraversò la stazione di King Cross spingendo il suo pesante baule sul carrello, fino alla barriera divisoria tra i binari nove e dieci. Osservò il muro con sguardo critico, e fece per avviarsi con passo sostenuto, quando un carrello, dietro di lui, arrivò a velocità folle, mentre il suo conducente gridava un “Pistaaaa!” pieno di enfasi.<br/>
Harry corrugò la fronte e poi scosse la testa. Evidentemente, alcuni dei suoi futuri compagni, erano piuttosto esuberanti. Si guardò intorno e vide che il corridore aveva altri fratelli, intenti a passare la barriera. Aspettò pazientemente e, quando furono scomparsi tutti, attraversò anche lui.<br/>
La locomotiva rossa era esattamente come se l’era aspettata, ma il binario affollato lo lasciò perplesso. Quasi tutti i ragazzi erano accompagnati dai loro parenti, e questo gli sembrò davvero strano. Vide alcuni bambini, davvero piccoli, piangere tra le braccia dei genitori. Possibile che fossero i suoi futuri compagni del primo anno? Si guardò intorno confuso, e osservò meglio i ragazzi sul binario. Sospirò appena e scosse la testa, prima di afferrare il suo baule e trascinarlo sul treno.<br/>
Trovò uno scompartimento vuoto e si accomodò, osservando fuori dal finestrino quella folla variopinta.<br/>
Possibile, che questi ragazzi fossero così insicuri, da doversi far accompagnare fino alla stazione? O forse erano i loro genitori a essere troppo protettivi?<br/>
Le sue elucubrazioni furono interrotte dalla porta che si apriva. Si voltò appena e vide tre bambini entrare e accomodarsi. Uno aveva capelli di un biondo quasi bianco, mentre gli altri due avevano tratti molto sgraziati.<br/>
Una volta che ebbero finito di sistemare il loro bagaglio, il ragazzino biondo lo osservò con sospetto per un attimo, poi decise di ignorarlo, mettendosi a chiacchierare con gli amici.<br/>
Harry ascoltò le loro futili discussioni e si annoiò quasi subito. Davvero, i suoi compagni, erano così vacui e infantili? Prese il libro che stava leggendo, ‘Storia di Hogwarts’, e riprese da dove si era interrotto.<br/>
A metà del viaggio una ragazzina dai capelli crespi entrò nello scomparto, e chiese se qualcuno avesse visto un rospo.<br/>
I suoi compagni di viaggio la guardarono con occhio critico e, alla fine, il biondo rispose di no.<br/>
Anche Harry scosse la testa, e cercò di tornare alla sua lettura, ma la ragazzina lo interruppe nuovamente:<br/>
“Ho letto quel libro, e non vedo l’ora di arrivare a Hogwarts! E’ davvero come dicono? C’è davvero un soffitto che rispecchia il cielo esterno e tutto il resto?”<br/>
Harry la osservò, interdetto per un attimo:<br/>
“Immagino di sì.” Rispose laconico.<br/>
La ragazza aggrottò la fronte:<br/>
“Scu… scusa, ti sei trasferito da un’altra scuola?”<br/>
Harry sollevò di nuovo lo sguardo, vagamente infastidito:<br/>
“No, ma sono del primo anno, quindi non so come sia Hogwarts. Mai vista.”<br/>
Lei lo soppesò, e lui si accorse che anche gli altri ragazzi che si erano seduti nel suo scomparto, adesso lo stavano osservando. Fece spaziare uno sguardo su di loro:<br/>
“Ci sono dei problemi?” chiese, forse con tono un po’ troppo duro, tanto che la ragazzina arrossì.<br/>
“No, scusa, sembravi più grande. Pensavo fossi del quarto o quinto anno!”<br/>
Il ragazzo biondo sembrò commentare qualcosa sottovoce, verso gli altri, ma non aggiunse niente.<br/>
Harry spianò la faccia in un blando sorriso:<br/>
“Evidentemente no.” e si rimise a leggere.</p>
<p>***</p>
<p>Lo smistamento fu una faccenda piuttosto movimentata.<br/>
Al nome di Harry si alzarono molte teste, e molti occhi si fissarono su di lui.<br/>
Già era strano vederlo in mezzo agli altri ragazzini, poiché era il più alto e sembrava decisamente più grande, se poi ci si aggiungeva la curiosità di conoscere il volto di Harry Potter, non faceva stupore che tutti si fossero immediatamente zittiti, in attesa del suo smistamento.<br/>
Il Cappello Parlante lo smistò a Serpeverde.<br/>
La Sala Grande esplose in fischi e urla, da una parte, e in titubanti applausi dall’altra.<br/>
Ci volle un po’, ma alla fine il frastuono si placò.<br/>
Harry sorrise incoraggiante ai suoi nuovi compagni, mentre si avvicinava al tavolo bardato di verde e argento.<br/>
Aveva trovato posto in una parte della tavolata che era stata riservata ai bambini del primo anno, ma era evidente quanto fosse fuori posto.<br/>
Il ragazzo biondo platino, che aveva visto sul treno, era seduto davanti a lui. Gli fece un ghigno malvagio e poi chiese:<br/>
“Quindi? Abbiamo una celebrità al nostro tavolo?”<br/>
Harry lo scrutò con attenzione:<br/>
“Mmh… intendi me o parli di te stesso? Del grande e famosissimo Draco Malfoy, unico erede del casato Malfoy?” chiese con tono ironico.<br/>
Il bambino accusò il colpo ma non si diede per vinto:<br/>
“Ci conosciamo?”<br/>
“Potrei sbagliare ma siamo qualcosa come secondi cugini, mia nonna, Dorea Black, era la sorella del tuo bisnonno.” Rispose laconico il ragazzo. “Comunque no, non ci conosciamo.”<br/>
Dall’altra parte del tavolo un ragazzo più grande prese la parola:<br/>
“Bravo il piccolo Potter a ricordare a tutti che discende da purosangue, ma di tua madre che ci dici, Potter?”<br/>
Harry girò su di lui uno sguardo vuoto:<br/>
“Nata babbana. E’ morta. C’è altro che vuoi sapere?”<br/>
Intervenne una ragazza forse del quinto o sesto anno:<br/>
“Sì che c’è altro. Tutti vorremmo sapere cosa ci fai qui con noi, Potter.”<br/>
Harry alzò un sopracciglio con fare interrogativo:<br/>
“Immagino che nell’immediato futuro mangerò, qui con voi, poi dormirò, con voi, e da domani studierò, con voi. Se t’infastidisce, ignorami. Vivremo meglio entrambi.” Il tono era piatto e subito dopo il ragazzo si concentrò sul suo pasto e ignorò il resto dei commensali, facendo deliberatamente finta di non sentirli anche quando lo chiamarono esplicitamente.</p>
<p>***</p>
<p>I primi giorni di lezione, Harry fece inarcare più di un sopracciglio.<br/>
Sembrava conoscere la scuola da sempre e non si perse nemmeno una volta, e già questo da solo sarebbe bastato ad attirare la curiosità dei compagni su di lui, ma inoltre sembrava che nulla potesse stupirlo o preoccuparlo, né la trasformazione Animagus della professoressa McGranitt né le cupe occhiate che il Professor Piton gli aveva elargito quando aveva correttamente risposto a tutte le sue difficili domane.<br/>
Era tranquillo e diligente e i suoi compagni, sebbene non stessero legando con lui, si limitavano a lanciargli sguardi sospettosi e a evitarlo con un certo disprezzo per la maggior parte del tempo.<br/>
Harry non sembrava cercare compagnia e, sebbene fosse educato con tutti, non parlava con nessuno.<br/>
Un paio di volte i suoi compagni avevano provato a conversare con lui ma con scarso entusiasmo da ambo le parti.<br/>
Harry passava i pomeriggi a studiare in biblioteca piuttosto che nella Sala Comune della sua Casa, proprio per evitare che qualcuno lo disturbasse.<br/>
Tendeva anche a sedersi piuttosto vicino al banco della bibliotecaria, in modo che anche il più basso sussurro, a lui rivolto, fosse redarguito da un bisbetico “silenzio!” da parte di Madama Pince.<br/>
Fu lì che, con suo grande stupore, si ritrovò Terence Higgs seduto davanti a lui, sorridente.<br/>
Il ragazzo frequentava il sesto anno ed era il cercatore della squadra di Quidditch di Serpeverde, cosa che lo rendeva piuttosto popolare.<br/>
Harry si limitò a fissarlo per un attimo prima di chiedere educatamente:<br/>
“Posso aiutarti?”<br/>
Higgs stava osservando curioso il testo di Harry e commentò:<br/>
“Ho chiesto a Madama Pince, laggiù, se potevo avere uno dei libri integrativi del mio corso di Incantesimi e lei mi ha detto che era già in lettura… mi ha detto che lo avevi preso tu. Non è un po’ strano che uno del primo anno stia leggendo un libro del sesto? Scommetto che tu non capisci nemmeno di cosa parla ed io ne avrei davvero bisogno, quindi saresti così gentile da darmelo?”<br/>
Harry gli elargì un sorriso e chiuse il libro porgendoglielo.<br/>
“Non vorrei mai disturbare i tuoi studi, tieni.” E poi aggiunse un laconico “Comunque io l’ho già finito e non mi è sembrato nemmeno molto interessante. L’ho preso solo per rivedere un dettaglio sugli incantesimi di memoria.”<br/>
Higgs afferrò il libro e gli lanciò uno sguardo ironico.<br/>
“Potter, potrai anche essere famoso ma accetta un consiglio: fai meno il buffone o qualcuno davvero potrebbe aversene a male.” Così dicendo si alzò e se ne andò con il libro.<br/>
Harry sorrise appena e lo guardò uscire, mise via gli altri libri e si alzò per andarsene.<br/>
Higgs si stava pavoneggiando nel corridoio davanti alla biblioteca con una Corvonero del quinto o sesto anno e Harry non resistette alla tentazione.<br/>
Si fece silenziosamente scivolare in mano la bacchetta che teneva nella manica e lanciò un veloce incantesimo.<br/>
La ragazza parve dimenticarsi immediatamente di Higgs e si girò di colpo verso di lui, tubando come un piccione.<br/>
“Oh, ma tu sei Potter!” disse in uno squittio ammirato.<br/>
Harry le sorrise<br/>
“Già. Direi di sì. Ti va di fare un giro con me?”<br/>
La ragazza sorrise e lo prese subito sottobraccio. Erano alti uguali.<br/>
Harry fece per allontanarsi, ma non prima di aver lanciato un rapido sguardo verso Higgs e avergli sillabato:<br/>
“Pagina 502. Io se fossi in te farei un ripasso!”</p>
<p>***</p>
<p>Higgs non era il solo ad avere dei dubbi sulle conoscenze di Harry. Fu presto chiaro a tutti che Potter era davvero molto portato per la magia. I semplici incantesimi che provò in classe gli riuscirono perfettamente e conosceva sempre tutte le risposte alle domande che gli erano poste, anche a quelle più complesse.<br/>
Fu la professoressa McGranitt, verso i primi giorni di ottobre, la prima a fermare Harry, dopo una lezione, per chiedergli:<br/>
“Potter, spiegami per bene: conosci già tutte le nozioni del primo anno?”<br/>
Harry si morse appena un labbro, vagamente a disagio.<br/>
“Non saprei professoressa, forse non proprio tutte.”<br/>
La donna parve incuriosita<br/>
“E puoi spiegarmi com’è possibile?”<br/>
“Professoressa… i miei zii… loro sono babbani e non sapevano bene come fare con me e quindi mi hanno trovato un istitutore privato, non sapendo di preciso se la scuola babbana sarebbe stata sufficiente per la mia educazione… questo loro zelo potrebbe avermi avvantaggiato un po’ rispetto agli altri, credo.”<br/>
La donna assottigliò gli occhi.<br/>
“Potter, esattamente quanto avvantaggiato?”<br/>
“Fo… forse di tre o quattro anni… non conosco il programma e non lo so di preciso.” Harry era avvampato d’imbarazzo.<br/>
La donna si sporse verso di lui che era ancora in piedi davanti alla cattedra.<br/>
“Siediti e prendi un biscotto.” Disse lentamente.<br/>
Harry eseguì e afferrò un grosso dolcetto con gocce di cioccolato dal barattolo che gli veniva porto.<br/>
La donna lo osservò con interesse per qualche istante senza dire niente.<br/>
“Ora, immagino che questo renda le tue lezioni piuttosto noiose.”<br/>
Harry deglutì il dolcetto, si pulì alcune briciole dal vestito e rispose con tono neutro:<br/>
“Un po’, forse.” Poi aggiunse rapidamente “Ma non è un problema! Dopo le lezioni vado in biblioteca e lì ci sono davvero tante cose interessanti!”<br/>
La donna sorrise benevola.<br/>
“Senti Potter, non posso prometterti niente ma parlerò con i miei colleghi e vedremo se farti passare qualche classe avanti, ti andrebbe?”<br/>
Gli occhi di Harry scintillarono di gioia.<br/>
“Oh sì! Mi piacerebbe molto!”<br/>
“Va bene. Vedremo cosa si può fare.”</p>
<p>***</p>
<p>I professori discussero a lungo il caso di Harry e nel giro di un paio di settimane le lezioni del ragazzo furono riviste e lui cominciò a frequentare i corsi del terzo anno.<br/>
Da subito fu chiaro che era comunque preparatissimo e che avrebbe potuto tranquillamente frequentare anche lezioni più avanzate. I professori però pensarono che non fosse davvero il caso di metterlo con studenti troppo più grandi di lui e lasciarono le cose così.<br/>
A parte il cambio di classi, nient’altro cambiò nella routine di Harry, che continuava a non avere amici e a studiare sodo in biblioteca.<br/>
Presto si accorse che il tavolo dietro al suo, era spesso occupato da Higgs con alcuni altri compagni.<br/>
Gli altri erano Adrian Pucey, Miles Bletchley e Kain Montague. Erano tutti del terzo anno e facevano tutti parte della squadra di Quidditch; i ragazzi passarono diverso tempo confabulando tra loro mentre gli lanciavano sguardi strani.<br/>
Più volte, durante la giornata, passarono davanti al suo tavolo gettando sguardi curiosi ai suoi libri.<br/>
Harry avrebbe voluto sorridere, ma rimase impassibile.<br/>
Dopo un po’ chiuse i libri e si mise a scrivere alcune lettere.<br/>
Quando udì i ragazzi alzarsi, Harry continuò il suo lavoro, senza fermarsi nemmeno quando li sentì sedersi davanti a lui.<br/>
Finì di scrivere una frase, appoggiò la penna e li guardò interrogativo.<br/>
Montague gli sottrasse il foglio con un ghigno:<br/>
“A chi scrive il piccolo Potter? Alla sua fidanzatina babbana?” il ragazzo buttò un’occhiata al foglio, perplesso.<br/>
“In che cazzo di lingua è scritto, Potter?”<br/>
Harry era immobile, come se la cosa non gli desse minimamente fastidio.<br/>
“Ceco.”<br/>
Higgs gettò uno sguardo alla pergamena e chiese in tono calmo, facendo segno a Montague di restituire il foglio:<br/>
“E a chi scrivi in ceco, Potter?”<br/>
Harry lo osservò inespressivo.<br/>
“Amici.”<br/>
“Hai degli amici da quelle parti?”<br/>
“Ho molti amici in molti posti. Lo trovi strano?” adesso nella sua voce c’era una nota stonata.<br/>
Higgs spianò il foglio che Montague aveva restituito.<br/>
“Sì, lo trovo strano. Non sembri il tipo che sa farsi degli amici, Potter.”<br/>
Harry si appoggiò indietro contro lo schienale:<br/>
“Be’, evidentemente ti sbagli.”<br/>
Pucey lo stava osservando intensamente e gli fece un piccolo sorriso che non sembrava troppo ostile.<br/>
“Forse noi non siamo stati… abbastanza amichevoli nei tuoi confronti ma cerca di capire, è piuttosto strano averti a Serpeverde.” Harry spostò la sua attenzione su di lui.<br/>
“Se foste stati troppo amichevoli, vi avrei comunque ignorato. Odio le persone che fanno le simpatiche.”<br/>
La voce era sempre piatta e non dava nessun appiglio per continuare la conversazione ma Bletchley si sforzò ugualmente.<br/>
“Allora Potter, a parte studiare cosa tu piace? Sai volare?”<br/>
“A tutti piace il Quidditch. Anche a me.” Niente, ancora nessun sentimento nella voce.<br/>
Higgs guardò i compagni.<br/>
“Ti va di venire al campo con noi? Abbiamo allenamento tra mezz’ora e, se vuoi, puoi volare un po’.”<br/>
Montague sollevò un sopracciglio perplesso e aggiunse feroce:<br/>
“Se non ci stai tra i piedi, ovviamente.”<br/>
Harry ci pensò per un momento poi cominciò a raccogliere i libri:<br/>
“Va bene.”</p>
<p>***</p>
<p>Durante la strada, fino al campo da Quidditch, Harry non parlò mai e gli altri si misero a discutere sulle tattiche da provare, lanciandogli solo qualche sguardo sporadico.<br/>
Al campo, Higgs gli porse una delle scope della scuola e gli disse che poteva usarla mentre loro ripassavano alcune cose con gli altri, che li avevano appena raggiunti.<br/>
Harry appoggiò la borsa dei libri e prese la scopa con un semplice gesto della testa.<br/>
I ragazzi si distrassero forse per un attimo e Potter era già in aria.<br/>
Stava portando alla velocità massima la scopa che, sebbene non fosse un bolide, sembrava filare piuttosto bene. Fece alcune evoluzioni intorno agli anelli, passando a volo radente prima di salire piuttosto in alto e poi scendere in picchiata verticale.<br/>
Higgs e Pucey stavano già correndo verso il punto in cui, credevano, si sarebbe schiantato, ma Harry fermò di colpo la scopa a circa un metro da terra e scese lentamente.<br/>
Quando i compagni arrivarono, trafelati, lui aveva gli occhi lucidi per l’aria fredda, il volto arrossato e i capelli più spettinati del solito.<br/>
“Grazie.” Disse porgendo la scopa a Higgs “Se non disturbo, assisterei volentieri agli allenamenti. Potrei mettermi sulle gradinate laggiù. Non voglio starvi tra i piedi mentre vi allenate.” E l’ultima frase fu accompagnata da un mezzo sorriso alla volta di Montague.<br/>
Higgs e Pucey avevano la faccia stravolta per lo spavento e anche gli altri sembravano piuttosto interdetti, ma alla fine Terence annuì.<br/>
“Se vuoi restare, non c’è nessun problema.”<br/>
Harry si sedette sulle gradinate e seguì tutto l’allenamento.<br/>
Al ritorno in Sala Grande, per cena, Higgs fece segno a Harry di sedersi con loro. Potter annuì e li seguì.<br/>
“Allora Potter, voli davvero bene! Chi ti ha insegnato?” chiese Bletchley, che tra tutti sembrava il più chiacchierone.<br/>
“Non so. Nessuno, credo. Mi piace volare, ogni tanto.” Poi girò uno sguardo sorpreso intorno a sé “Come mai Derrik, Bole e Flint non siedono con voi?” chiese riferendosi agli altri membri della squadra di Quidditch.<br/>
Higgs sbuffò e Pucey rise rispondendo<br/>
“Loro sono… diciamo che non sono particolarmente divertenti. Bravi in campo ma…” il ragazzo scrollò appena le spalle e Harry annuì senza aggiungere altro.<br/>
La conversazione languì di nuovo e Miles riprovò ad animarla:<br/>
“Allora, ti piacerebbe far parte della squadra, il prossimo anno?”<br/>
Harry lo osservò appena<br/>
“No, non credo. Mi piace il Quidditch ma preferisco guardarlo.”<br/>
Qualunque cosa avessero in mente i quattro Serpeverde, Potter non stava certo cercando di renderglielo facile e Higgs cominciò a spazientirsi.<br/>
“Senti Potter, se non ti va di stare qui con noi, puoi dirlo e basta. Stiamo cercando di fare amicizia con te ma tu ti stai dimostrando… simpatico esattamente con Flint.”<br/>
Harry lo fissò serio.<br/>
“Mi sembrava foste tutti d’accordo nell’evitarmi e ignorarmi, fin dal primo giorno di scuola, vi sembra così strano che io possa non reagire benissimo a questo vostro cambio di atteggiamento? E poi, tanto per essere chiari, cos’è cambiato?”<br/>
Harry aveva appena finito di parlare che Higgs intervenne in modo duro:<br/>
“E’ cambiato che sei il migliore della scuola in tutte le materie e, per quello che ho visto, avrebbero potuto tranquillamente metterti anche al sesto anno o, per quello che ne so io, anche al settimo. Merlino! Forse nemmeno hai bisogno di stare qui a scuola! Gli altri possono continuare a odiarti perché è quello che gli hanno detto di fare i loro genitori, o per quello che credono di sapere di te, ma io e i ragazzi, qui, abbiamo pensato che era il caso di verificare che tipo fossi davvero, prima di ignorarti e basta. Ci sei sembrato… un tipo utile…” Disse con voce di ferro.<br/>
Harry osservò Terence dritto negli occhi, quasi volesse leggere i suoi pensieri.<br/>
“Utile dici? Non suona male. Mi piace ritenermi una persona ‘utile’.”<br/>
Higgs inarcò un sopracciglio ma non replicò e la conversazione si arenò di nuovo.<br/>
Pucey fece un altro tentativo, giusto per parlare, senza davvero aspettarsi una risposta.<br/>
“Allora, a chi scrivevi oggi, se si può sapere?”<br/>
Harry sorrise, un vero sorriso che sembrava irradiare una nuova simpatia, come se qualcosa gli avesse improvvisamente fatto cambiare atteggiamento.<br/>
“A degli amici che stanno a Praga. Immagino che li vedrò per le vacanze di Natale, se riesco.”<br/>
Montague sembrava vagamente sorpreso<br/>
“Hai davvero degli amici a Praga? E come mai?”<br/>
“Sono stato… in vacanza lì, per qualche tempo.”<br/>
Kain sembrava interessato<br/>
“E dove studiano? A Durmstrang?”<br/>
Harry rise forte, sorprendendoli tutti<br/>
“NO! No, certo che no! Loro… sono più grandi.”<br/>
I Serpeverde al tavolo fecero uno sguardo strano e alla fine Higgs chiese:<br/>
“Tu frequenti spesso… gente più grande?”<br/>
Harry si lanciò una rapida occhiata intorno, prima di rispondere.<br/>
“Non ho mai conosciuto maghi e streghe della mia età, così mi sono fatto qualche amico, dove ho potuto.”<br/>
Miles sembrava l’unico a non aver preso troppo male la risposta e anzi, pareva incuriosito:<br/>
“Senti, che tipi sono i tuoi amici?”<br/>
Harry rise di nuovo, il suo comportamento era quasi spiazzante. Un attimo prima riuscivano sì e no a fargli dire due parole e adesso non la smetteva più di ridere.<br/>
“Oh, loro sono fantastici!”<br/>
Adrian intervenne<br/>
“E li andrai a trovare a Natale, dicevi? Intendevi… a Praga?”<br/>
Harry ci pensò un attimo prima di rispondere:<br/>
“Vedremo. Non ne sono ancora sicuro.”<br/>
Pucey non parve soddisfatto della risposta:<br/>
“E cosa gli scrivevi? Insomma, non è che succedano cose interessanti, qui a scuola!”<br/>
Harry fece una faccia strana che gli altri non seppero interpretare:<br/>
“Oh, gli ho scritto molte cose! Davvero tante.” Di nuovo però Harry lasciò cadere la frase, evidentemente non interessato a spiegare altro.<br/>
La cena era quasi finita e tutti si alzarono per rientrare nella Sala Comune.</p>
  </div>
  