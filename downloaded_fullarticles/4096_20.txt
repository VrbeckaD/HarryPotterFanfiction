
  <div class="userstuff module" role="article">
    <h3 class="landmark heading" id="work">Chapter Text</h3>
    
<p></p><center>
  <p>
    <b>1. fejezet</b>
  </p>
</center>Az ötéves Harry Potter szipogva gubbasztott a lépcső alatti gardróbban. Nagybátyja egy hatalmas pofon után jól megverte – először a kezét használta, majd amikor azt már kevésnek titulálta, az övével folytatta –, és bezárta őt ide. Csak annyi volt a bűne, hogy nem mosogatott el időben, és így koszos volt Dudley kedvenc bögréje. A kövér fiúnak ma volt a születésnapja, és nem nézte jó szemmel, hogy Harry nem ugrálta körbe, így Vernon rajta töltötte ki a dühét. Nem tehetett róla, hiszen a kertet kellett kigyomlálnia, és nem jutott ideje minden kiosztott feladatra. A fájdalom elviselhetetlen volt, szúrt az oldala, hasogatott a háta, amely már tele volt hurkákkal. A kín elviselhetetlen volt kicsi testének.<br/>Ilyenkor, mikor rokonai így bántak vele, mindig arra vágyott, hogy valaki végre szabadítsa ki, vagy szülei küldjenek neki egy őrangyalt, aki megvédi őt Dursleyéktől. Ez volt az utolsó gondolata, mielőtt elájult volna.<p>Eközben a Roxfortban az igazgatói irodában Dumbledore professzor aggodalmas arccal ült az asztala előtt, és a szakállát simogatva várta, hogy megérkezzen kollégája.<br/>Nemsokára meg is hallotta a mogorva hangot.<br/>- Albus.<br/>- Perselus, drága fiam, beszélnünk kell.<br/>- Mégis mi lenne olyan fontos, hogy félbe kelljen szakítanom a vizsgákat – morgolódott Piton professzor.<br/>- Harry Potterről lenne szó – vallotta be az igazgató, miközben gondterhelt arccal figyelte a fiatalabb férfi reakcióját.<br/>- Potter! Mégis mikor nem szól minden róla?! A híres Potter örökre legyőzte Őt, Akit Nem Nevezünk Nevén! Az aranyifjú megmentette a Varázsvilágot! – gúnyolódott a bájitalmester, de látva az idős varázsló fájdalmas tekintetét, elhallgatott. Az igazgatót eddig nem igazán látta ilyen megtörtnek. Csak egyszer, a Potter házaspár halálakor.<br/>- Alighanem, most én voltam az, aki hibát követett el, fiam. Olyat tettem, amivel veszélybe sodortam egy gyermek életét, és fejlődését, pedig megesküdtem, hogy meg fogom védeni őt – sóhajtott Dumbledore.<br/>- Nem hinném, hogy ekkora gond lenne vele – legyintett lekezelően a Mardekár házvezetője.<br/>- Ó, dehogynem. Az ifjú Harryt olyan helyre vittem, ahol csak megvetést, és testi fenyítést kap. Négy évvel ezelőtt, mikor Voldemort a Potter család életére tört, és Harrynek sikerült elpusztítania, én a Dursley családra bíztam a gyermeket, ahelyett, hogy Sirius Blackre és Remus Lupinra gondoltam volna. Mindketten családosak már, de akkor még csak a Tekergőket láttam bennünk. Sajnos – mint utóbb kiderült – Harryvel rosszul bánnak.<br/>- És ehhez nekem mi közöm? – kérdezett közbe türelmetlenül Perselus. – Nem az én feladatom pátyolgatni a kölyköt.<br/>- Arra gondoltam, elmegyek a fiúért, és azt szeretném, ha elkísérnél.</p>
<p>- Én? Ezt nem gondolod komolyan, Albus! Petunia Dursley azóta utál, hogy én és Lily barátok lettünk, és felvettek minket a Roxfortba, őt meg nem. Be sem engedne – tiltakozott a bájitalmester. – És én sem akarok oda menni! – fonta karba a kezét Perselus, majd elutasítóan nézett az igazgatóra.<br/>- Arról majd én gondoskodom, hogy beengedjen minket. Neked nem ez lesz a feladatod – felelte Albus.<br/>- Hanem?<br/>- Ha jól tudom, örököltél egy kúriát az anyai ági nagyapádtól...<br/>- Mi van vele? – Pitont rossz érzés töltötte el. <i>Valamit akar az öreg...</i> – gondolta.<br/>- Hát... Mivel az ifjú Harrynek nem lesz hol laknia, ha elhozzuk a családjától, úgy gondoltam, tenálad helyezem el egy időre. Csak addig, amíg megtalálom neki a tökéletes helyet.<br/>- NEM! – kiáltotta el magát a bájitalmester, majd lenyugtatta magát. <i>Okklumentálj, Perselus! Okklumentálj!</i>, járt folyton az agyában. Ez a lehetőség eszébe sem jutott volna soha. – Albus, te megőrültél! Az a fiú egy Potter! Te is tudod, hogy mindig is utáltam James Pottert. Miből veszed, hogy a fiát nem fogom? – gúnyolódott a Bájitaltan professzor.<br/>- Kérlek, Perselus! Csak pár hétről lenne szó – alkudozott az igazgató, de Piton professzor csak hevesen rázta a fejét. – A szökött halálfalók egyedül nálad nem keresnék Harryt.<br/>- Miért nem Blackhez vagy Lupinhoz viszed?<br/>- Náluk keresnék először, és nekik nincs tapasztalatuk, hogy viselkedjenek egy bántalmazott gyermekkel szemben, de neked van. A mardekárosaidnak is szoktál segíteni. Harry Potter csak egy gyermek, ne ítéld el a szülei miatt.<br/>- Csak az apja miatt. Lilyt sosem tudnám utálni. A legjobb barátom volt...<br/>- Harry szemei olyanok, mint Lilyé, gondolj erre, miközben gondozod a fiú. Ne csak az apja vonásaira figyelj fel! – vetette be az aduászt Dumbledore, de látva, hogy ez sem győzte meg a bájitalmestert, kezdte feladni. Nem tudta már, mivel is győzhetné meg a férfit. Ő is tudatában volt a tanár és James Potter között húzódó harcnak, de nem gondolta volna, hogy még mindig ennyire erőteljesen hatnak a bájitalmesterre a fiatalkori ellenségeskedések.<br/>Ekkor még valaki kopogtatott az iroda ajtaján.<br/>- Tessék? Gyere be! – szólt ki Dumbledore igazgató.</p>
<p>Az ajtón egy Piton professzorhoz nagyon hasonlító, de idősebb férfi lépett be.<br/>- Á, Jonathan! A legjobb pillanatban jöttél – mosolygott az igazgató.<br/>- Miért is? – kérdezte szinte egyszerre a két férfi.<br/>- Mit keres itt a nagybátyám? – Perselus most már nagyon dühös volt. A szoba bútorai remegni kezdtek.<br/>- Nyugodj meg, Perselus! – tette a bájitalmester vállára a kezét Jonathan Prince. – Albus bizonyára azért hívott ide, hogy meggyőzzelek arról, hogy fogadd be magadhoz Harry Pottert.<br/>- Te tudtál róla, Nate bácsi? – fordult szembe Perselus a bácsikájával.<br/>- Arról, hogy mire akar kérni? – A bájitalmester bólintott. – Igen, tudtam, de nem kívántam részt venni ebben, viszont van egy nagyon fontos információm a fiúról, amit szerettem volna közölni Albusszal.<br/>- Mi lenne az, Jonathan? – kérdezte Dumbledore.<br/>- Mrs. Figg pár perce jelentette, hogy látta, ahogy a fiút a nagybátyja jól megveri, majd beráncigálja az ajtón. Mr. Dursley még ordított vele, majd hallott egy nagy csattanást. Azóta csend van. A nő aggódik, hogy komoly baj érte a fiút. Minerva akart szólni neked róla, Albus, de az egyik diákja súlyosan megsérült valami párbaj miatt, így engem kapott el a folyosón, hogy szóljak.<br/>- Ezek szerint nem várhatunk tovább – emelkedett fel székéről az igazgató, majd elővett egy zsupszkulcsot a zsebéből. – Perselus?<br/>A bájitalmester ránézett Jonathanre – egyetlen támaszára, mióta Lily és az édesanyja meghaltak –, aki bólintott neki, mire egy keserves sóhajjal megfogta ő is a zsupszkulcsot.</p>
<p>Egy sikátorba érkeztek, közel a Privet Drive-hoz. Perselus egyáltalán nem ismerte ezt a környéket, még sosem járt itt, Dumbledore igazgató viszont magabiztosan indult el a négyes számú ház felé.<br/>Albus határozott kopogására egy kövér, vörös arcú férfi nyitott ajtót. Mikor végignézett a két férfin, arca már lilulni kezdett.<br/>- Maguk mit keresnek itt? Menjenek vissza abba a Bolondok Házába! Semmi keresnivalójuk nálunk, tisztességes és normális embereknél.<br/>Ha Dumbledore-t meg is lepte a férfi kifakadása, nem mutatta ki. Ellenben Piton professzornál már más volt a helyzet. A bájitalmester olyan dühbe gurult, hogy talárja szinte már lobogott körülötte. Az igazgató a karjára tette a kezét, hogy kissé lenyugtassa fiatalabb kollégáját.<br/>- Na, ide figyeljen maga... – kezdett kiabálni Perselus, de az igazgató közbeszólt.<br/>- Mr. Dursley, Harry Potterrel szeretnénk beszélni. Itthon van? – Dumbledore már-már kedvesen beszélt a kövér férfival. Perselus szerint inkább megátkoznia kellett volna, nem bájcsevegni vele.<br/>- Mi nem ismerünk semmilyen Harry Pottert – ellenkezett erőtlenül Vernon Dursley, majd mikor meglátta a pálcát a bájitalmester kezében, rögtön közlékenyebb lett. – Jöjjenek be, ne hallja az utca. Mit fognak rólunk gondolni a szomszédok? – Kitárta az ajtót, mire a két varázsló bement az otthonosan berendezett nappaliba. – Ott van a kölyök – mutatott a lépcső alatti gardrób felé húsos ujjaival a férfi.<br/>- Mármint oda bújt el? – kérdezte felvont szemöldökkel, gúnyosan Piton professzor, majd mikor meglátta Petuniát, vetett az asszonyra egy fenyegető pillantást. Az asszony rögtön felismerte a Fonó soron lakó fiút benne, és elsápadt.<br/>- Nem… az ott a... szobája – cincogta Dudley Dursley, aki eddig apja háta mögé bújva hallgatózott.<br/>A két varázsló megdöbbent. Mi az, hogy az a szobája. Egy gardrób. Ez gyerekkínzás.<br/>Perselus sápadt bőre még fehérebb lett. Eszébe jutott, milyen is volt, mikor apja, Tobias, egy-egy verés után bezárta őt a szobájába. Egy gardróbnál még az a kis lyuk is jobb lehetett. </p>
<p>- Remélem, Mr. Dursley, a fia nem mondta ez komolyan – nézett komoly tekintettel a vörös képű Vernonra a bájitalmester.<br/>- Az a kis korcs oda való, a ferde hajlamaival együtt! – ordított Mr. Dursley. – Mi normális család vagyunk, ez a kis féreg arra sem való, hogy kiszolgáljon minket.<br/><i>Kiszolgálni?</i> – ütött szöget a szó Perselus fejében. Észrevétlenül legilimentálni kezdte a férfit, mire elhűlt az ereiben a vér a látott képektől és gondolatoktól, melyek leperegtek a szemei előtt.<br/><i>A Potter fiú, ahogy takarított a kövér Dudley után, vagy amikor megverték, mert önkéntelenül varázsolt.</i><br/><i>Övvel veri a síró gyermeket, mert eltört egy poharat.</i><br/><i>A fiú a kertet gyomlálja, miközben a Dursley család bent henyél a nappaliban.</i><br/><i>Vernon Dursley addig veri a gyermeket, míg az eszméletlenül rogy össze a lábai előtt.</i><br/><i>A kisfiút a gardróbba zárják, majd lakatokkal erősítik meg az ajtót. Enni sem adtak neki aznap.</i><br/>Haragja egyre csak nőtt, minél több emlékben járt. Sietve odalépett a gardrób ajtajához.<br/>- Alohomora! – suttogta, mire az összes zár kinyílt az ajtón.</p>
<p>Perselus eleinte semmit sem látott a sötétben, majd észrevett egy halkan, szaggatottan légző ruhakupacot.<br/>- Lumos! – Pálcája fényének segítségével végignézett a kupacon, mire meglátta a fiú arcát.<br/>A gyerek arca úgy fel volt dagadva, hogy a szeme alig látszott. Egy diagnosztikai bűbáj után már aggódni kezdett. Törött borda, zúzódások, ütések nyomai. Egyik sem való egy kisfiú törékeny szervezetének.<br/>- Albus! – kiáltott oda Dumbledore-nak, mire az igazgató odasietett mellé. – Azonnal gyógyítóra van szüksége a kölyöknek. Alig lélegzik, és tele a teste sebekkel.<br/>- Rendben. – Az idős mágus hangja remegett az elfojtott érzelmektől. Perselus tudta, mi megy végbe mentora fejében. Hogy tehette bárki is ezt egy öt éves gyermekkel? – Perselus, kérlek, vidd őt a Prince Kúriába. Jonathan majd ellátja Harryt. Én még maradok – kérte Dumbledore a bájitalmestert. – Beszélnem kell a Dursley családdal.<br/>Perselus bólintott, majd óvatosan felemelte az összetört gyereket, szórt magukra egy kiábrándító bűbájt, majd távozott a házból. Lehetőleg soha többet nem kell majd ide visszajönnie. Lenézett a karjaiban fekvő gyermekre, miközben egy hoppanálásra alkalmas helyet keresett.<br/><i>Teljesen olyan, mint James Potter</i> – gondolta, majd mikor jobban megnézte a kisfiút, rá kellett jönnie, hogy a vonásai közt felfedezhetőek azért Lily lágy arcának egy-egy apró vonása is. – <i>Nem csak a szemét, az állát és a szemöldöke szép ívét is örökölte Lilytől</i> – ezzel a gondolattal hoppanált a Prince Kúria előcsarnokába.</p>
<p>- Nate bácsi! – kiáltotta el magát Perselus, amint megérkezett a helyiségbe. Remélte, hogy nagybátyja visszajött ide, amint végzett a Roxfortban.<br/>- Perselus – üdvözölte unokaöccsét a férfi, majd tekintette lesiklott a férfi karjaiban aléltan fekvő, sebekkel tarkított gyermekre. – Mi történt? – kérdezte, majd odarohant Perselushoz. - Gyere, fektesd le a kisfiút az emeleten. Már előkészítettem számára egy szobát.<br/>Perselus horkantott a kijelentésre, de nem volt kedve most veszekedni, így követte Jonathant az emeletre.<br/>Nate egy kicsi, de tiszta és takaros szobába nyitott be, majd intett unokaöccsének, hogy fektesse Harryt az ágyra.<br/>Jonathan Prince már évek óta dolgozott megbecsült gyógyítóként a Szent Mungóban, és sokszor látott már sérült gyermeket, de ilyen primitív módon bántalmazottat még nem.<br/>- Mi történt? – kérdezte hát meg újfent Perselust.<br/>- A drága rokonai tették ezt a kölyökkel. Szerintük a mágia egy olyan dolog, melyet ki kell verni a gyermekből – mesélte el a Vernon Dursley fejében látott gondolatokat.<br/>Nate együtt érző tekintetétől megborzongott a bájitalmester. Egyedül nagybátyja volt az, akinek el merte mondani, hogyan is bánt vele és édesanyjával, Eileennel Tobias, miután megtudta, hogy a felesége boszorkány. A bájitalmesternek eszébe jutott, hogyan is ismerkedett meg a férfival, majd fogadta bizalmába Jonathant. </p>
<p>Jonathan Prince, anyja bátyja, azután kereste fel először Perselust, miután halálfaló lett. Nem ítélkezett felette, nem szidta le. Perselus első ízben sértéseket vágott nagybátyja fejéhez, hiszen a Prince család annak idején kitagadta az édesanyját, miután Eileen aranyvérűként hozzáment egy mugli férfihoz, Tobias Pitonhoz. Nem értette, miért éppen most keresi fel őt Jonathan. A gyógyító elismerte a tényeket, nem tagadott le semmit, csak bocsánatát kérte. Annak idején még élt az apjuk, és nagybátyja nem mert ellenkezni a nagy hatalmú férfival. Ezért Perselus nem is tudta hibáztatni, de nem azt nem tudta, mi változott meg akkor. Nate elmesélte neki, hogy meghalt az apja, így már nem volt akadálya, hogy megismerhesse végre húga fiát. Hónapok teltek el bizalmatlansággal, mire Perselus végre kezdett kicsit nyitottabb lenni Jonathan felé. Morgott rá, szűkszavú volt vele szemben, de legalább már válaszolt, ha a férfi kérdezett tőle valamit. Amikor Perselus oldalt váltott, és kémkedni kezdett Albus Dumbledore-nak, Jonathan nem mondta ki hangosan, de büszke volt unokaöccsére. Egy-egy gyűlés után mindig nagybátyja látta el a sérüléseit, kivételes esetekben pedig Madam Pomprey. <br/>Most már a legnagyobb bizalmasa volt a férfi, és bármilyen gondja akadt, együtt mindig találtak rá megoldást.</p>
<p>- Perselus, egy csontforrasztó és egy vérpótló bájitalra lenne szükségem. – A fiatalabb férfi nagybátyja hangjára ocsúdott fel.<br/>Perselus átnyújtotta a kért fiolákat, majd segítette a bűbájok elvégzésénél. Összhangban dolgoztak együtt még fél órán át, és a fárasztó munkájuk ki is fizetődött. Nemsokára egy tiszta pizsamába öltözött, mélyen alvó kisfiú szuszogott az ágyban, és két megkönnyebbült varázsló hagyta el a szobát.<br/>- De hogyan bánhattak így el egy öt éves kisfiúval. Nem hiszem, hogy bármit árthatott volna nekik – háborgott Jonathan.<br/>- Szerintem elég ok volt nekik az is, hogy mágiával bír Potter. Nem kellett ennél nyomósabb ok. <br/>Nate ránézett unokaöccsére. Sejtette, mire gondolhatott most a fiatalabb. Úgy döntött inkább nem szól közbe, hagyja gondolkodni Perselus. <br/>Órákig ültek így csendben elmélkedve a nappaliban.<br/>Arra figyeltek fel, hogy a kandalló lángja zöldre változik. A lángok közül Albus Dumbledore lépett ki.</p>
<p>- Albus – lépett oda az érkezőhöz Jonathan, majd hellyel kínálta a komor arcú igazgatót.<br/>Az igazgató leült a felajánlott kényelmes fotelba, majd nagyot sóhajtott.<br/>- Elnézéseteket kérem a késői látogatás miatt, de elhúzódott a beszélgetés a Dursley családdal. Elmondták, hogy szerintük miért volt szükség a kemény fenyítésre. Mrs. Dursley volt szíves tájékoztatni arról is, hogy Harry Pottert soha többé nem kívánják látni a házukban. – Az igazgató hangja szinte már szomorúan csengett a nappaliban.<br/>- Nem is áll szándékunkban visszavinni arra a helyre – mondta határozottan Jonathan, mire Perselus frusztráltan morgott valamit az orra alatt, de nem tiltakozott a kijelentés ellen. – Azok a muglik hogy bánhattak így a tulajdon vérükkel, arról már nem is beszélve, hogy egy varázsló gyermeket sem érzelmileg, sem fizikailag nem lehet bántalmazni. Akár Azkabanba is zárathatnám őket. Mint gyógyító, bizonyítani tudom, mennyi sérülés volt azon a szerencsétlen fiún, és többségük elég régi.<br/>- Kérlek, nyugodj meg, Jonathan! – szólalt meg Dumbledore professzor. – Intézkedem az ügyben, de egyelőre csak annyit tudok mondani, hogy a Dursley családhoz semmiképpen nem engedem az ifjú Harryt vissza.<br/>- Felőlem itt is maradhat – jegyezte meg Nate, mire Perselus rögtön tiltakozni akart, de bácsikája leintette.<br/>A bájitalmesterben ettől csak még nagyobbra nőtt a harag, de próbálta fékezni magát. Ő is tudta, hogy a Potter fiú csak a Prince Kúriában van teljes biztonságban, hiszen ezt a helyet nem csak a Fidelius bűbáj, de sok vérmágiával átitatott varázslat védte, így ide bejutni nehezebb, mint az Azkabanból kijutni a dementorok között. <br/>- Én most távoznék is – állt fel Dumbledore. – Csak el szerettem volna mondani, mit üzent a család. Köszönöm, Jonathan, hogy így a szíveden viseled Harry sorsát.<br/>- Köszönjük, Albus, hogy tájékoztattál minket – mosolygott rá az idős varázslóra Nate. – Te is tudod, hogy minden bántalmazott gyermek sorsát szívemen viselem, főleg, ha figyelembe vesszük, ki is a rokonom. – Albus megértő tekintetétől kezdett felfordulni Perselus gyomra.<br/>- Kérlek, értesítsetek, ha az ifjú Harry állapotában változás állna be.<br/>- Most éppen alszik, de szólunk, ha felébredne.<br/>Az igazgató szórt egy kis hopp-port a kandallóba, majd a cím bemondása után eltűnt a zöld lángok között.</p>
<p>Perselus csak ült ott tovább kedvenc foteljában, némán elmélkedve, hol is követett el hibát, hogy rásózták Harry Pottert.<br/>- Tudod, Perselus, ha nem úgy fognád fel a dolgot, ahogy most csinálod, talán még jó is kisülhetne a dologból – szólalt meg nagybátyja, mintha csak a gondolatai közt olvasott volna.<br/>- Mégis, hogy kéne ezt felfognom? – kérdezte jeges hangon, amitől a legtöbb diákja már el is szaladt volna, de Jonathanre ez nem hatott.<br/>- A gyermek egy ajándék minden család számára. Az a kisfiú ugyanannyit szenvedett, mint te. Fogd fel úgy, hogy amikor rajta segítesz, akkor magadat is segíted. – Jonathan odalépett a fiatalabb férfihez, majd a vállára tette a kezét. – Jót fog ez mindkettőtöknek tenni. Talán begyógyítja azt az űrt, mely a szíveden tátong, mióta édesanyád és Lily Evans nincs melletted.<br/>Az utolsó mondatra a bájitalmester felkapta a fejét. Nem is sejtette, honnan tudhatja Jonathan, hogy egy tátongó űrt érez a szívén, mióta anyja és legjobb barátja elhunytak. Ez az érzés Jonathan megjelenésével csökkent ugyan, de el nem tűnt. Még mindig érezte minden levegővételkor. A magány, mely évek óta úgy hullt rá, mint kedvenc fekete köpenyének anyaga a bőrére, már-már olyan volt számára, mintha testvére lenne. Egy gonosz, gyötrő testvér. Nagybátyja mérsékelt ezen az érzésen, de nem feledtette el. Egy gyermek mit tudna ezen módosítani? Úgy gondolta, egy próbát azért tehet, de nem sok jót remélt tőle.<br/>- Talán – válaszolta végül Perselus. – Nem tudom. Azt sem mondhatom, hogy nem igaz, amit mondasz, de te sem lehetsz biztos abban, hogy Potter fogja megváltoztatni az életem.<br/>- Ebben igazad van, fiam. Nem vagyok biztos benne, de abban igen, hogy az a fiú ott fent – mutatott a lépcső felé Nate – egy különleges képességű gyermek, és még a te morcos szívedet is ráveszi arra, hogy újra érezzen. És ezt nem az irántam érzett tiszteletre és szeretetre értem.<br/>Perselus nem felelt erre már semmit, csak sóhajtott. A fiú ugyan felkeltette benne kíváncsiságot, de egyelőre ennél többet nem.</p>
  </div>
  