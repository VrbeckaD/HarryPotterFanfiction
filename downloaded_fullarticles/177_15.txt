
    <div id="chapters" role="article">
        <h3 class="landmark heading" id="work">Work Text:</h3>
          <div class="userstuff"><p>Kiedy Harry znów usłyszał głos tej przeklętej baby, miał ochotę schować się pod biurkiem i już więcej spod niego nie wychodzić. Wiedział, że nie zniesie ponownie tych samych bezpodstawnych oskarżeń, dlatego ubiegł ją i na dzień dobry zapytał sztucznie przymilnym tonem:<br/>
— Przypadkiem nie zgubiła pani czegoś?<br/>
— Niby czego?<br/>
— Na przykład zdrowego rozsądku. Warto byłoby go poszukać, bo jeżeli chodzi o inteligencję, to ta najwyraźniej już dawno przepadła z kretesem.<br/>
Kobieta cała spurpurowiała.<br/>
— Wychodzę — ryknęła — i już więcej tu nie wrócę!<br/>
Po czym jak burza wypadła z aurorskiego biura.<br/>
— Nareszcie — stwierdził z wyraźną ulgą Harry. Ron spojrzał na niego dziwnie.<br/>
— Nie żebym się skarżył, ale chyba spędzasz z nim za dużo czasu.<br/>
I kiedy Harry ledwo powstrzymał się przed odpyskowaniem, że Ron przynajmniej o siebie nie musi się martwić, bo wydaje się być wyjątkowo odporny na wpływ kogokolwiek, z Hermioną na czele, stwierdził, że być może jego przyjaciel miał jednak rację.</p></div>
        <!-- end cache -->
    </div>
