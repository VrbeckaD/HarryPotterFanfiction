
  <div class="userstuff module" role="article">
    <h3 class="landmark heading" id="work">Chapter Text</h3>
    <p>
  <br/>
  <em>
    <br/>
  </em>
</p><p align="right">
  <em>Conservare al riparo dalla luce.</em>
  <em> La data di scadenza indicata si riferisce al prodotto in confezionamento integro, </em>
</p><p align="right">
  <em> correttamente conservato.</em>
</p><p align="right"> </p><p> </p><p>Mi butto a peso morto sulla poltrona.<br/>Mi lascio avvolgere. Posso rilassarmi, finalmente. Mi sembra di essere sballottato incessantemente, come dal dondolio delle onde.<br/>Ricaccio la nausea in fondo alla gola.<br/>Le luci nel mio studio sono basse. Posso vedere la mia mano davanti al mio viso, scintillare di quei bagliori smorti. Silenzio. Sono le tre e quarantacinque di un martedì pomeriggio, fuori dal Manor piove.<br/>Fisso la minuscola capsula stretta tra le mie dita.<br/>Ho sempre avuto accesso alle più disparate sostanze, legali ed illegali, babbane, magiche, tutto ciò che si possa desiderare.<br/>Con la mano sinistra mi verso in un bicchiere un liquido ambrato, nella caraffa che ormai non manca mai nel mio studio. Non che prima disdegnassi un buon ‘tonico’.<br/>Butto giù i miei milligrammi, sentendomi infinitamente stupido. <br/>Chiudo gli occhi. Questa è la seconda volta in un giorno. Luci bianche dietro le mie palpebre, il dondolio non cessa, ma è quasi piacevole adesso.<br/>Darkene, il mio buio personale.<br/>Il bello è che questa roba non ti fa dormire, almeno non mi ha mai aiutato a chiudere occhio.<br/>Luci bianche e buio.<br/>Piombo nella calma, nel torpore. Non riuscirei a dormire nemmeno con uno stupeficium, e quando ci riesco… le rare che volte che mi addormento, al mio risveglio preferirei essere morto.<br/>Tra due ore la vita di casa mia comincerà a svegliarsi, se così si può dire. C’è un tale casino, il mio mondo è crollato rovinosamente in pezzi. Non sono più il favorito dell’Oscuro Signore. Non vorrei neanche vederlo, neanche sentirlo, ah mi ucciderebbe per questi pensieri, ma è così.<br/>Draco è a casa, il mio povero Draco.<br/>Darei qualsiasi cosa per restarmene chiuso nel mio studio, con le vene gravide, il cuore grave in petto.<br/>Tra poco, là sotto inizieranno a parlare, a muoversi, a urlare. I cocci della mia testa devono essere da qualche parte, lì sul pavimento.<br/>Apro lentamente le palpebre.<br/><br/><br/>* * *<br/><br/>La prima volta che sono scivolato nel suo letto, piangeva. Aveva bevuto un po’ di più e non si trattava di burrobirra, lo sentivo dal suo alito, dall’odore della sua pelle. Non mi ero sentito di fargli la predica.<br/>Ero l’ultima persona al mondo che avrebbe potuto fargli la ‘paternale’.<br/>Crudele ironia in questo momento, più che mai crudele.<br/>Avevo cresciuto una specie di cigno in una palla di vetro, e quella palla di vetro era andata rovinosamente in frantumi, come tutto il resto.<br/><br/>* * *<br/><br/>Guardo il riflesso di uno sconosciuto allo specchio.<br/>Non sono io quest’uomo con gli occhi duri, gli zigomi scavati, ombre nere sotto lo sguardo.<br/>Mi ravvio i capelli, li sistemo dietro la nuca.<br/>Per sentirmi di merda ho un aspetto meraviglioso. Sorrido, un sorriso come una lama che mi spaventa, in quello specchio che riflette ombre, in una stanza piena di oscurità.<br/>Brindo al nulla e scolo il resto del caldo liquido ambrato con cui ho mandato giù i miei milligrammi giornalieri.</p>
  </div>
  