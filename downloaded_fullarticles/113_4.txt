
  <div class="userstuff module" role="article">
    <h3 class="landmark heading" id="work">Chapter Text</h3>
    <p> </p><p>***</p><p>Sytuacje kryzysowe okazały się być prostsze do opanowania, niż te związane z życiem codziennym, zaś chaos, ciągła gonitwa i walka – od najszerzej pojętej normalności. Zgliszcza dogasły, powojenne popioły dawno wystygły, pierwszy szok po koszmarze związanym z <em>ostatecznym starciem</em> minął; zmarli zostali opłakani i pochowani, żałoba po nich przeszła w którąś z kolejnych faz – Harry nie wiedział, w którą, bo psychologia była jedną z licznych dziedzin, o których miał nikłe pojęcie. Hermiona pewnie by wiedziała i wyjaśniła mu wszystko, gdyby tylko obchodziło go to na tyle, by ją zapytać.</p><p>Największy bałagan został uprzątnięty, czarodzieje z pomocą finansową Ministerstwa powoli odbudowywali swoje domostwa i uczyli się żyć w nowej rzeczywistości, w której po latach terroru zapanował pokój; bezsenność spowodowana czuwaniem i nieustannym lękiem zmieniła się w budzenie z krzykiem, gdy marzenia senne zamiast ukojenia przynosiły powojenne koszmary. Na to również musiało istnieć jakieś psychologiczne, mądrze brzmiące określenie. Cóż, może jednak należało zapytać Hermiony, aby nie zrobić z siebie błazna na sali sądowej, gdzie od zakończenia wojny bywał znacznie częściej, niż miałby na to ochotę.</p><p>Wizengamot przez długie miesiące po wojnie wydawał się pracować niemal bez przerwy, osądzając kolejnych zwolenników Voldemorta – tych niezbyt licznych, którym udało się przeżyć i którzy zostali schwytani po bitwie w Hogwarcie – a Harry, jako bohater, <em>chłopiec który przeżył</em>, ze swoim Orderem Merlina Pierwszej Klasy i masą wspomnień, których wolałby nie mieć, pojawiał się na sali sądowej raz po raz, opowiadając kolejne fragmenty tej samej historii. Podejrzewał, że mógłby tego uniknąć, kazać spisać wszystkie swoje zeznania i nigdy więcej nie pojawić się nigdzie w charakterze świadka, gdyby tylko o to <em>poprosił</em>, ale chociaż jego bunt przeciwko zasadom wciąż był silny, to buntu przeciwko temu, co pewnie <em>należy</em> zrobić, nie posiadał nigdy. Ginny nazywała to brakiem asertywności i prawdopodobnie miała rację. Jej racja nie miała jednak większego znaczenia, bo, cóż…</p><p>Bo walka była łatwiejsza od normalności. A w normalnym świecie okazało się, że pewne rzeczy, te, których niegdyś pragnął i uważał za pewnik w <em>tej wersji przyszłości w której nie umrze z rąk Voldemorta</em>, nie są tak <em>pewne</em>, jak niegdyś sądził. Za to Ginny okazała się… nie, nie zamierzał o nic jej obwiniać, powinien raczej obwiniać samego siebie za swoją żałosną nieudolność w kwestiach romantycznych, damsko-męskich czy po prostu <em>związkowych</em>, połączonych z łóżkowym absolutnym brakiem doświadczenia; powinien był starać się bardziej, odwiedzać ją częściej, nie odwoływać spotkań w ostatniej chwili z powodu pracy, do której wyciągały go… nie zawsze <em>aż tak</em> pilne sprawy. Zapewne nie powinien był również zapominać o spotkaniach, na które się umówili i których <em>nie</em> odwołał, o wysyłaniu sów, o wszystkich tych związkowych rocznicach, których sensu nie był w stanie pojąć a przede wszystkim: o najogólniej pojętym <em>byciu jej chłopakiem</em>, partnerem czy jakkolwiek należało nazwać relację pary dzieciaków, którzy nie mieli jeszcze dwudziestu lat, ale których doświadczenia kazały im przedwcześnie dojrzeć i zmienić się z nastolatków w pseudo-dorosłych.</p><p>Tak czy inaczej, dziewczynka, którą znał od lat, która nie wiadomo kiedy stała się kobietą i w której prawdopodobnie był na swój sposób zakochany, ostatni raz wyszła z Grimmauld Place jakiś miesiąc temu, mówiąc mu, że chciałaby chociaż przez moment być dla niego w połowie tak ważna jak praca Aurora, wizyty w sali sądowej, polowania na zbiegłych Śmierciożerców i ciągłe ratowanie świata. Pamiętał jej zawiedzione, ale raczej nieszczególnie smutne czy zdruzgotane spojrzenie, gdy nie próbował do niczego jej przekonywać, tylko pospiesznie zakładał szaty Aurora i myślami był już na przedmieściach Dundee, gdzie miał pojawić się w ciągu kwadransa, wezwany przez Gawaina Robardsa na nową misję. Mimo że rozstawał się z nią w pośpiechu, pamiętał rzucone na pożegnanie słowa w rodzaju <em>zostańmy przyjaciółmi</em> (podejrzewał, że Ginny przeczytała je w jakimś romansie. Kto mówi coś takiego zakańczając nieudany, nudny i przynoszący tylko wzajemne pretensje związek?) i to, jak jej oczy zwęziły się z irytacji, gdy bezmyślnie skinął głową. Gryfońska odwaga niemal sprawiła, że na odchodnym zapytał ją, czy ma kogoś innego, ale ślizgoński rodzaj tchórzliwej praktyczności go przed tym powstrzymał. Było mu lepiej, nie wiedząc.</p><p>Jeśli miał być ze sobą szczery, podejrzewał, że Ginny spodziewała się, że ich relacja nie potrwa długo i w przeciwieństwie do niego nie była zaskoczona, gdy zamiast wspólnego wpatrywania się w księżyc i wylegiwania przy kominku nastąpiły nieciekawe weekendowe spotkania, w trakcie których nie mieli o czym ze sobą rozmawiać. On nie chciał słuchać o jej ostatnim roku w Hogwarcie (a tym bardziej nie chciał słuchać sugestii, by tam wrócić i oficjalnie dokończyć edukację), ona nie chciała słuchać o jego pracy, a żadne nie miało pomysłów na inne tematy. No bo ileż można było śmiać się z Rona i Hermiony i ich wersji romantyczności, jedną randkę, dwie, dziesięć? Ileż można było unikać trudnych tematów i wspomnień o osobach, których już nie było, skoro żadne nie widziało w drugiej stronie kogoś, komu można by było się zwierzać?  On był dla Ginny bohaterem z dzieciństwa, ona dla niego… w sumie gdy patrzył wstecz, nawet nie wiedział kim. <em>Oczywistym fragmentem normalności</em>. Przyszłością, która, jak sądził, po pokonaniu Voldemorta przyjdzie <em>tak po prostu i bez wysiłku,</em> bo czy mogło być coś trudniejszego niż pobyt w zaświatach oraz spotkanie twarzą w twarz z najczarniejszym z czarnoksiężników ostatniego pięćdziesięciolecia i zniszczenie go?</p><p>Okazało się, że <em>kolacja-ze-śniadaniem </em>na Grimmauld Place ze swoją <em>przyszłą oczywistością</em>, patrzenie jej w oczy czy tam patrzenie w księżyc oraz późniejsza wycieczka do sypialni były trudniejsze niż ostatnia bitwa i Harry sądził, że prędzej odnalazłby i zniszczył wszystkie Horkruksy raz jeszcze, niż zaliczył pierwszą prawdziwie dorosłą randkę z Ginny bez żadnych wpadek. Ona chichotała z udawaną niepewnością – nie dało się nie zauważyć, że, chociaż o rok młodsza, była od niego bardziej doświadczona – a on poplamił jedyną nieprzypaloną zaklęciem prasującym koszulę sosem pomidorowym zanim jeszcze zaczęli jeść, palnął kilka głupawych komentarzy, na które dziewczyna z litości nie zareagowała, potknął się na schodach prowadzących do sypialni dwukrotnie, a znalazłszy się w łóżku kompletnie spanikował.</p><p>Po dziś dzień czerwieniał na samo wspomnienie tamtej nocy i chociaż później doświadczenie i determinacja Ginny pozwoliły im ruszyć dalej a wreszcie dojść do samego końca, skrępowanie i ogólne związkowo-romantyczne nieudacznictwo po jego stronie sprawiły, że seks był doświadczeniem żenującym dla niego a dla niej raczej mało satysfakcjonującym. Prawdopodobnie takim by pozostał jeszcze długie lata, więc może dobrze, że późno-listopadowy śnieg, który spadł w dniu, w którym go zostawiła, zdążył już stopnieć i pokryć się marznącą mżawką, zmieniającą chodniki i ulice Londynu w lodowisko, a potem nową warstwą białego puchu, tym razem – zwiastującą Boże Narodzenie. Mimo ich rozstania, Harry miał spędzić święta z rodziną Weasleyów i Ginny pomiędzy nimi, co pewnie byłoby równie krępujące jak pierwsze z nią zbliżenie; szczęśliwie, los postanowił go uratować przed tym wszystkim i skazać go na pracę. Gwiazdkę spędził więc czając się na jednego ze zbiegłych Śmierciożerców na podmokłych wrzosowiskach w południowym Sussex, a Nowy Rok – w Świętym Mungu, lecząc liczne obrażenia, których nabawił się podczas pojedynku z opierającym się do samego końca przed aresztowaniem mężczyzną.</p><p>W szpitalu pozostał przez trzy doby, w trakcie których odwiedziły go całe tabuny przyjaciół i znajomych, odebrał z rąk ministra magii kolejne odznaczenie, od Robardsa zebrał kolejną porcję potępieńczych tyrad o tym, że nie ma instynktu samozachowawczego i naraża tym nie tylko siebie ale też innych, a od reporterów, którzy dopadli go przed powrotem na Grimmauld Place – porcję durnych pytań o całe zajście, a przy okazji życie prywatne, wybrankę serca, Voldemorta i nieżyjących rodziców. Do domu wrócił z ulgą, dziesięciodniowym zwolnieniem lekarskim i dwiema butelkami ognistej whisky, które zamierzał spożyć w samotności jako przyjemny początek przymusowej rekonwalescencji.</p><p>Odpoczywał więc <em>przymusowo</em>, racząc się trunkami przy kominku i zerkając przez okno na deszcz topiący warstwę śniegu, która wcześniej pokryła ostatnie wspomnienia po nieudanym związku. Samotność i alkohol zaskakująco szybko przywołały zbyt wiele niechcianych myśli, które zwykle odpędzał od siebie rzucając się w wir pracy, lecz teraz nie było to możliwe i miał wrażenie, że poturbowanie podczas ostatniej akcji może bardziej zaszkodzić jego psychice niż czemukolwiek innemu.</p><p>Dwie pierwsze szklanki spędził na samoumartwianiu się i rozmyśleniu o tym, że po kilku nocach w Świętym Mungu, które poprzedziło kilkanaście takich spędzonych w przypadkowych norach, tym razem wróci do własnego łóżka, które będzie tak bardzo <em>niekrępująco</em> chłodne i puste. Wciąż nie miał pojęcia, czy w ogóle się tym przejmuje, czy to tylko jakieś smętne, nieprzyjemne poczucie niesprawiedliwości, że innym się udało a jemu nie, że Ron i Hermiona planowali wziąć ślub, gdy tylko dziewczyna spełni swoje ambicje i zaliczy oficjalnie wszystkie owutemy z najwyższą notą. Brzydko ślizgońska myśl w rodzaju <em>dlaczego to im się udało, za wszystko co zrobiłem mi szczęście należałoby się bardziej…! </em>pozostawiła obrzydliwy niesmak, którego alkohol nijak nie był w stanie zmyć mu z gardła.</p><p>Gdzieś w okolicach trzeciej szklanki zdołał porzucić żale dotyczące udanego związku przyjaciół, a umysł poprowadził go do kolejnych nieprzyjemnych rozważań – do świadomości, że nie ma pojęcia, jak niby ma wyglądać codzienność i normalność i że nie ma pewności, czy kiedykolwiek uda mu się wrócić do rzeczywistości, w której nie będzie już z kim walczyć. Przecież kiedyś skończą się zbiegli Śmierciożercy do wykrycia i schwytania i pewnie należało zapomnieć wreszcie o wojnie z Voldemortem, skoro była już tylko przeszłością i koszmarem wyrywającym go ze snu kilka razy w miesiącu… rzadziej niż kiedyś. Ale pewnie częściej niż innych. Bezsenność zwykł w ostatnich miesiącach leczyć (podobnie zresztą jak samotność, nudę, koszmary i nieudane randki) ognistą whisky. Prób uwarzenia eliksiru nasennego nie zamierzał podejmować, bo znając jego legendarny antytalent, stworzyłby coś co w najlepszym wypadku nie zadziałałoby w ogóle, a w najgorszym sprawiło, że po zażyciu tego nie obudziłby się już nigdy. Tak, mógłby kogoś o niego poprosić lub go kupić – ale wtedy musiałby też przyznać przed kimś innym niż Stworek, że źle sypia, na co nie miał najmniejszej ochoty. Teoretycznie przywykł do reporterów czających się na niego na każdy kroku, ale nie znaczyło to bynajmniej, aby miał zamiar dawać im kolejną pożywkę do plotek, w razie gdyby wyczaili go w aptece. <em>Harry Potter przyłapany na kupowaniu eliksirów nasennych. Czy słynny Auror uzależnił się po wojnie od środków odurzających?</em> Już chyba wolałby się otruć nieudanym eliksirem spod własnej ręki i w zaświatach zostać powitany pełnym politowania uśmieszkiem Snape’a.</p><p>Nagle zapragnął go zobaczyć, tego najbardziej znienawidzonego (poza Umbridge, rzecz jasna) nauczyciela, którego poznał <em>naprawdę</em> dopiero, gdy ten umierał; zobaczyć wszystkich innych, którzy zginęli, a najlepiej cofnąć się w czasie, tyle że do jakiejś alternatywnej wersji rzeczywistości, gdzie nie byłoby Voldemorta. Do świata, w którym jego jedynym nastoletnim problemem byłby kolejny oblany test z eliksirów i fakt, że jest beznadziejny w relacjach z dziewczynami – i przeżyć młodość w tamtym właśnie świecie. Zmieniacze czasu już jednak nie istniały, a przede wszystkim i tak nie działały w ten sposób. I przez jedną krótką chwilę zapragnął chwiejnym krokiem ruszyć do zakurzonego laboratorium i uwarzyć coś, co zmieni w nicość wszystkie obecne problemy. Nie wiedział, czy bardziej przekonał go fakt, iż nie miał siły podnieść się z fotela czy też zaskakująco racjonalna jak na jego stan myśl, że zamiast się otruć, mógłby przypadkiem zmienić się w coś upokarzająco głupiego czy oszaleć i żałosną resztę życia spędzić w izolatce Świętego Munga.</p><p>Obudził się przed południem z koszmarnym kacem, zmarznięty i zesztywniały, wciąż tkwiąc w fotelu przy wygaśniętym kominku. Spodziewając się – jak się okazało, słusznie – że niebawem ktoś może go odwiedzić, chwiejnym machnięciem różdżki zatarł w salonie ślady po swojej jednoosobowej libacji, odświeżył się pod prysznicem i po paru nieudanych próbach zdołał rzucić na siebie lichej jakości zaklęcie detoksykujące, po którym resztę dnia miał wrażenie, że wnętrzności tańczą mu sambę. Zaklęcia odświeżające oddech oraz usuwające worki pod oczami poszły mu jakimś cudem lepiej niż zwykle, toteż gdy Ron i Neville pojawili się u niego, gdy wisiał nad luncho-kawą, był w stanie bez mrugnięcia okiem i względnie wiarygodnie skłamać, że jego słaba forma to wynik wciąż gojących się obrażeń i zmęczenia. Ktoś bardziej spostrzegawczy przejrzałby go na wylot i nigdy w życiu nie cieszył się bardziej, że Hermiona była zajęta nadrabianiem wymyślonych przez nią samą zaległości w nauce i nie mogła się dziś u niego pojawić.</p><p>Kolejne dni minęły Harry’emu na trwaniu w zawieszeniu w domowym szczątku tej kiepskiej normalności, która od czasu wojny tak bardzo mu nie wychodziła. Na przymusowym zwolnieniu lekarskim nie było akcji, do których mógłby uciec, więc gdy tylko nie miał gości, szwendał się po pustym, zaniedbanym lokum, które od razu po wojnie z pomocą Billa Weasleya zabezpieczył na nowo tak, by nadawało się do zamieszkania i którego sentymenty nie pozwoliły mu sprzedać. Słuchał wywodów Stworka, popijał drinki, czytał Proroka Codziennego oraz listy z pytaniami, jak się czuje, na które nie zamierzał odpowiadać. Przede wszystkim jednak liczył <em>godziny </em>dzielące go od powrotu do pracy.</p><p>Przez Grimmauld Place przewinął się w trakcie jego rekonwalescencji tabun ludzi, zamęczających go opowieściami o własnej wersji powojennej <em>normalności</em>, życzeniami powrotu do zdrowia i pogróżkami o tym, co mu zrobią, jeśli nie poskromi swoich potrzeb szukania wrażeń i znów wpakuje się w akcję jak ta świąteczna; kiwał na to wszystko głową, zerkając tęsknie w stronę barku, a potem z ulgą wpatrywał się w kominek, gdzie ostatni goście znikali w zielonych płomieniach i dopiero wówczas szykował sobie drinka.</p><p>Hagrid przywiózł mu porcję domowego ciasta tak twardego, że mogłoby posłużyć za narzędzie zbrodni. Kilku członków Zakonu Feniksa i Aurorów wpadło na krótką chwilę, chyba głównie po to, by przekonać się na własne oczy, że naprawdę siedzi w domu i odpoczywa. Weasleyowie w różnych konfiguracjach odwiedzali go naprzemiennie, próbując żartować, że to taka namiastka wspólnego spędzenia świąt, na które z powodu pracy do nich nie dotarł. Z przyjaciół szkolnych oprócz Luny i Neville’a nie doczekał się nikogo i ani go to nie zaskoczyło ani nie zabolało; był jedyną osobą ze swojego rocznika, która od razu po wojnie rozpoczęła pracę w Ministerstwie jako Auror i jedną z nielicznych, które nie zamierzały dokończyć nauki ani w Hogwarcie ani nigdzie indziej, toteż kontakty z rówieśnikami szybko się pourywały, a on nie czuł potrzeby, by cokolwiek z tym robić.</p><p>Ron przesiadywał u niego codziennie, mimo iż teoretycznie powinien wrócić już do Hogwartu z przerwy świątecznej, a dwukrotnie przybyła z nim Hermiona; wówczas wspólnie dobijali go, objawiając mu, jak związek rozpoczęty w okresie nastoletnim może dojrzeć i sprawić, by marzenia o <em>przyszłości</em> rozkwitły w <em>teraźniejszość</em>.</p><p>Ginny pojawiła się za to tylko raz, w któreś sobotnie popołudnie, w towarzystwie całej swojej rudowłosej rodziny, trzymając się z boku i rzucając mu niezbyt szczere, przepraszające uśmiechy, gdy Molly groźnymi spojrzeniami próbowała nakłonić ją do... Harry domyślał się, że do zmiany zdania w sprawie ich dwojga i długiej rozmowy. Bezskutecznie, dzięki bogu.</p><p>Ostatniego dnia przed powrotem do pracy nie miał gości i chociaż wcześniej czuł się nieswojo w przybywającym falami gwarze, teraz nagle zapragnął, by gwar ten powrócił. Wpatrywał się w kominek ze szklanką w dłoni, pijąc wolniej i ostrożniej niż w poprzednie wieczory i myślał o wszystkich tych, którzy w ciągu ostatnich dni odwiedzić go nie mogli, bo starcie z Voldemortem i Śmierciożercami było ich ostatnim albo zginęli z ręki jego zwolenników wcześniej. Przymknął oczy, przypominając sobie nieustające żarty Freda Weasleya, wygłupy Tonks rozbawiającej przyjaciół metamorfozami, blady uśmiech Remusa Lupina i pełne nadziei oczy Syriusza, gdy ten <em>jakieś sto lat temu albo i więcej </em>proponował mu wspólne mieszkanie. Wszystkie te momenty, gdy miał okazję być z Dumbledorem sam na sam albo gdy zjawiał się w jego gabinecie, który otwierały kolejne nazwy mugolskich słodyczy. Szalonooki Moody, którego nigdy do końca nie dane mu było poznać. Zgredek umierający mu w ramionach. Jego przyjaciele i znajomi, których ciała widział po bitwie w Hogwarcie i które potem widział w snach jeszcze dziesiątki razy. Snape i jego paskudne spojrzenia oraz pełne jadu słowa, jakie kierował do Harry’ego przez lata nauczania eliksirów… gdy drżącą ręką nalewał do szklanki kolejną – obiecał sobie, że dziś ostatnią – porcję alkoholu, naszła go potępieńcza myśl, że oddałby niemal wszystko, by ponownie znaleźć się lochach Hogwartu i wysłuchiwać obelg znienawidzonego wówczas profesora. Że byłby gotów dać się zamknąć w jakiejś magicznej klatce, w czyjejś cholernej Myślodsiewni, która na wieki zatrzymałaby go w tamtym miejscu i czasie, w którym Snape i wszyscy pozostali wciąż jeszcze żyli. Bo z tym, że <em>zmieniacze czasu tak naprawdę niczego nie zmieniały</em>, musiał się przecież pogodzić, podobnie jak z tym, że wspomnienia to jedyna rzecz, dzięki której można wracać do przeszłości.</p><p>Zazwyczaj nie musiał o tym myśleć. Praca, godziny spędzane w Ministerstwie lub w terenie w towarzystwie starszych Aurorów, były dla niego rodzajem eliksiru zapomnienia, tak jak dla Hermiony była nim nauka, a dla Rona, jak sądził, snucie planów o przyszłości. Miał wrażenie że cała ich trójka, że wszyscy, którzy przetrwali i którzy otrząsnęli się już w mniejszym lub większym stopniu z żałoby po utraconych bliskich, desperacko szukali sobie zajęć i dodatkowych prac oraz towarzystwa i gwaru osób, które wciąż przy sobie mieli. Patrzyli przed siebie i szli do przodu szybciej, niż kroczyliby, gdyby nie doświadczyli wojny; z plotek dowiadywał się, że kolejni jego znajomi zaręczali się, coraz częściej słyszał, że osoby niewiele od niego starsze spodziewają się już potomka. W innych okolicznościach wstrzymaliby się z życiowymi decyzjami o parę lat, ale bliskie zetknięcie ze śmiercią najwyraźniej sprawiało, że pragnęli przeżyć wszystko jak najprędzej, aby tylko coś im nie umknęło, aby na coś nie zabrakło im czasu… Molly kiedyś powiedziała mu coś podobnego, jednak ani wtedy ani obecnie nie do końca czuł, że tylko o to chodziło – bo może ludzie szybciej podejmowali ważące na przyszłości decyzje, zmieniali przelotne znajomości w poważne związki, szukali bliskiego towarzystwa, dawali się wciągać w wir codziennych zajęć i budowali nowe życia na popiołach, <em>przede wszystkim</em> po to, by zepchnąć na bok bolesne wspomnienia i by w całym tym gwarze i mnogości wydarzeń i decyzji dzień po dniu zapominać o tym, co popiołami się stało.</p><p>Fatalne myśli na ostatni dzień przymusowego urlopu, skoro on w tym momencie nie miał ani zajęć, ani towarzystwa ani, przede wszystkim, samozaparcia i racjonalności każących mu dać na wstrzymanie. W efekcie zamiast mniej niż zwykle wypił zdecydowanie więcej. A następnego dnia obudził się nie dość, że zbyt późno, to jeszcze w stanie bliskim agonalnego; wyglądał tak dramatycznie, że zdołał wzbudzić litość Stworka, który wywlekł skądś zakurzoną buteleczkę eliksiru leczącego kaca (<em>To był zapas na czarną godzinę, mój panie</em>). Specyfik pomógł na stan fizyczny, ale psychicznie wciąż był rozmemłanym nieszczęściem i gdy spróbował wykrzesać z siebie jakiekolwiek pozytywy na ten tyle czasu wyczekiwany dzień – zdołał jedynie pobłogosławić fakt, że szaty Aurora nie wymagały użycia zaklęcia prasującego, więc względnie godny wygląd w pracy nie był dla niego zadaniem ponad siły.</p><p>Gdy odświeżony eliksirami, śniadaniem i długim prysznicem wypowiadał słowa <em>Ministerstwo Magii</em> by dostać się siecią Fiuu do miejsca pracy, do głowy przyszła mu dziwna myśl o tym, jak wielkim absurdem jest fakt, iż chłopiec-który-przeżył, pogromca Voldemorta i bohater półwiecza, nigdy nie opanował zaklęcia prasującego a także że nie przystąpił do Owutemów nie dlatego, że nie ma czasu, ale że ma podstawy przypuszczać, iż nie zdałby wymaganych pięciu egzaminów na wystarczającym do utrzymania posady Aurora poziomie. Gryfońska odwaga powinna popchnąć go do przystąpienia do nich tak czy inaczej, ale tu również zwyciężyła ta jego mała, ślizgońska część, która kazała mierzyć siły na zamiary i nie porywać się z motyką na słońce, skoro nie było nic do zyskania, za to całkiem sporo do stracenia. W końcu jego dokonania w czasie wojny sprawiły, że nikt ze społeczności czarodziejskiej nie miał wątpliwości co do jego kwalifikacji aurorskich i w ciągu ostatnich miesięcy nawet raz ich nie zakwestionowano, bo był po prostu dobry.</p><p><em>Był po prostu dobry</em>. W walce ze złem ale chyba w niczym innym. I chociaż nie potrzebował nikomu tego udowadniać i wcale nie musiał brać na siebie wszystkich potencjalnie najcięższych, nieprzyjemnych i absorbujących czasowo zadań, kiedy kilka dni później odgrzebał się z papierkowej roboty dotyczącej ostatniej akcji, natychmiast dał się pochłonąć kolejnym, mniejszego kalibru, ale i tak wymagających pełnego zaangażowania. Resztę stycznia i połowę lutego spędził w rozjazdach, wpadając do domu co jakiś czas na nie więcej niż dwa dni – aby wypocząć, ukoić nocne koszmary alkoholem i przejrzeć korespondencję a potem na nią <em>nie</em> odpowiedzieć. Był wiecznie zajęty, ale w niewystarczająco satysfakcjonujący sposób. Potrzebował… rozproszenia, czegoś naprawdę dużego, co pozwoliłoby zająć umysł na dłużej. Zmiany otoczenia, adrenaliny, pościgów i pojedynków, po prostu jakiejś <em>akcji</em> wymagającej czegoś więcej niż zwiedzania miejsc przestępstw, zbierania dowodów i przesłuchiwania mugoli a potem modyfikowania im pamięci.</p><p>Dlatego właśnie, gdy w same Walentynki z Irlandii Północnej napłynęły mgliste doniesienia o zbiegłym po ostatniej bitwie Greybacku, jeszcze tego samego dnia razem z niewielką, na prędko utworzoną grupą zadaniową, znalazł się w Newcastle, mając desperacką nadzieję, że przez najbliższe tygodnie nie będzie mieć czasu na żałosne udawanie normalności i czepiając się tej jednej myśli jak tonący brzytwy.</p><p> </p><p>***</p>
  </div>
  