
  <div class="userstuff module" role="article">
    <h3 class="landmark heading" id="work">Chapter Text</h3>
    <p>
  <span>Ogni volta che riflette sull’improbabile serie di coincidenze che li hanno portati qui, Harry non sa esattamente cosa pensare: la fine della guerra, il vero e proprio duello finale con Voldemort ma soprattutto tutto ciò che è successo tra la morte di Piton e la </span>
  <em>
    <span>sua</span>
  </em>
  <span> morte, l’hanno segnato più di quanto i suoi amici e i suoi alleati si aspettassero. L'idea di essere stato tenuto in vita e cresciuto solo per essere mandato a morire, carne da macello, l'ha portato a rendersi davvero conto che il mondo magico non fosse migliore di quello non-magico come pensava che fosse fin da quando aveva undici anni, e come ingenuamente aveva continuato a pensare nei tempi successivi.</span>
</p><p>
  <span>La decisione di tornare a vivere tra Babbani, che non conoscevano la sua identità né la storia della sua famiglia, non era stata difficile da prendere o da far accettare agli alleati che gli erano rimasti.</span>
</p><p> </p><p>
  <span>Trovarsi di fronte Pansy Parkinson, quando l'agente immobiliare che ha assunto per trovargli una sistemazione lo porta all’alloggio per mostrarglielo e fargli conoscere la sua potenziale coinquilina, lo lascia pietrificato e senza parole per qualche lungo attimo: non è però difficile notare la sorpresa e il sospetto negli occhi della strega, nonostante il resto del suo viso sia una maschera di amichevole cortesia, e Harry si rilassa un poco quando se ne accorge. Non sembra che la Parkinson abbia orchestrato il loro incontro, e anzi ne è forse perfino più turbata di lui anche se lo nasconde decisamente meglio, e dopotutto almeno lei non si è fatta problemi a fare intendere con schiettezza che consegnarlo a Voldemort per salvare il resto degli studenti: un approccio diretto e che non si sarebbe mai aspettato dalla ragazza di Malfoy, ma onestamente più appetibile di quello di Silente. Entrambi l'hanno mandato a morire, o avrebbero voluto farlo, ma almeno da lei o dal suo gruppo di amici se poteva aspettare.</span>
</p><p> </p><p>
  <span>Hanno stranamente impiegato poco tempo ad abituarsi alla presenza reciproca nello spazio del loro appartamento, ma convivere con una persona che per anni ti è stata nemica di sicuro non aiuta a rilassarsi in sua compagnia: Pansy è cortese ma fredda ed estremamente privata, e Harry cerca di starle lontano il più possibile per non rischiare di cominciare involontariamente a farle le mille domande ammassate nella sua mente e finire per far passare la sua curiosità per un interrogatorio. Certo, conoscono cose l’una dell'altro che non si sarebbero mai sognati di sapere, abitudini e vizi che se non avessero un alloggio insieme non si sarebbero mai immaginati, ma le loro vite prima della convivenza a sorpresa sono off limits tanto quanto i motivi che hanno spinto entrambi ad abbandonare il mondo magico per vivere tra i Babbani.</span>
</p><p> </p><p>
  <span>Harry è genuinamente scioccato quando una sera torna all'alloggio e trova Pansy raggomitolata sul divano, sotto almeno tre coperte e con una enorme ciotola di popcorn sulle gambe, mentre sbraita contro la televisione come se qualsiasi cosa stia guardando l’abbia offesa nel profondo: le sopracciglia della strega sono corrucciate, le sue labbra piegate in una smorfia irritata e incredula, e sembra che la ragazza rotei gli occhi con sdegno ogni tre secondi. È un look… stranamente inedito, per Harry, nonostante sia stato più di una volta il bersaglio di sguardi simili.</span>
</p><p>
  <span>“Ti pieghi una volta e finisci per essere soffocata dalle tue tette, avanti!” sbotta Pansy in quel momento, lanciando una manciata di popcorn contro lo schermo e ficcandosene un’altra in bocca con aria infastidita, e Harry si lascia sfuggire un verso a metà tra un lamento sofferente e una risata incredula e stupita; cosa sta guardando, davvero, per arrivare a </span>
  <em>
    <span>lanciare popcorn contro la televisione</span>
  </em>
  <span>?</span>
</p><p> </p><p>
  <em>
    <span>Say yes to the dress</span>
  </em>
  <span>, a quanto pare.</span>
</p><p>
  <span>E, a quanto pare, Harry è immune alla chiamata di questo reality tanto quanto Pansy lo è alla tentazione di giudicare brutalmente i vari assistenti, future spose e familiari del programma: per niente.</span>
</p>
  </div>
  