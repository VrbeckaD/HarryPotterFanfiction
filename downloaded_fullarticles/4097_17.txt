
  <div class="userstuff module" role="article">
    <h3 class="landmark heading" id="work">Chapter Text</h3>
    <p><b>1. luku</b><b><br/> </b><br/> <br/> <em>9.12.1918</em><br/> <br/> <br/> Hän näki Remus Lupinin junassa hieman ennen Lontoota.<br/> <br/> Ensin hän käveli ohi. He olisivat ihan kohta Lontoossa eikä hän sitä paitsi ollut nähnyt Lupinia neljään vuoteen. Lupin katsoisi häntä pari sekuntia ja näkisi ettei hänessä ollut enää mitään samaa kuin silloin. Kohtahan hän näkisi sen kaikkien muidenkin kasvoilla, mutta siihen oli vielä pari tuntia.<br/> <br/> Toisaalta he olivat samassa junassa, mikä tarkoitti että myös Lupin oli ollut Ranskassa.<br/> <br/> Hän kääntyi ympäri. Alkumatkasta oli vielä kuulunut naurua ja huutoja, nyt juna oli vaimentunut niin kuin joku olisi vääntänyt heistä kaikista äänet pois. Ehkä puoli tuntia sitten jotain oli pudonnut lattialle vaunun toisella reunalla, ehkä kypärä, ja hän oli painanut silmänsä kiinni ja puristanut käsinojaa ja ajatellut että kohta se menisi ohi, aivan kohta, se ei ollut mitään. Piti keskittyä. Piti muistaa missä oli. Piti muistaa että se kaikki oli ohi ja nyt hän menisi kotiin. Sitten hän oli avannut silmänsä ja tajunnut, että käytävän toisella puolella istuva punatukkainen mies oli työntänyt pään polvien väliin ja keinutti itseään puolelta toiselle.<br/> <br/> Vaunu huojahti hiukan. Hän otti tukea penkkien selkänojista ja jatkoi eteenpäin. Oli sitä paitsi aivan mahdollista että hän oli erehtynyt. Siitä oli niin pitkä aika kun hän oli viimeksi nähnyt Lupinin, ja nyt hän oli kävellyt miehen ohi niin nopeasti. Ehkä se oli ollut joku vähän saman näköinen. Ehkä Lupin ei ollut ollut Ranskassa. Tai ehkä Lupin oli kuollut. Tai ehkä Lupin oli siellä yhä, odottamassa jotain myöhempää laivaa ja myöhempää junaa, jotka kuljettaisivat taas yhden satsin tällaisia miehiä kotiin. Hän puri hampaat alahuuleen ja ohitti kaksi miestä jotka polttivat tupakkaa ja väistelivät toistensa katseita, ja sitten hän näki Lupinin.<br/> <br/> Hän istuutui vastapäiselle penkille. Juna vyöryi alamäkeen ja kiskojen ääni helisi korvissa, ja Lupin nosti katseensa häneen hitaasti ja räpytteli silmiään vähän liian pitkään.<br/> <br/> ”Hei”, hän sanoi ja otti tupakan rintataskusta. Koulun takapihalla hän oli yrittänyt saada Lupinia polttamaan. ”Otatko?”<br/> <br/> Lupin otti savukkeen häneltä. Hihansuu valui vähän alaspäin. Hän katsoi arpia. Suurin osa niistä oli takuulla uusia. Helvetti miten hän olisi halunnut työntää Lupinin hihan niin pitkälle kuin se menisi ja laskea ne kaikki uudet arvet.<br/> <br/> ”Sinä muistat minut”, hän sanoi, kun Lupin piteli palavaa savuketta ja nojasi päälakea ikkunalasiin niin kuin olisi väsynyt kannattelemaan sitä.<br/> <br/> Lupin nyökkäsi.<br/> <br/> ”Hyvä”, hän sanoi ja sytytti itselleenkin tupakan. ”Ajattelin että olisit saattanut unohtaa. Mutta hyvä että muistat. Ja pääsit ehjänä takaisin.”<br/> <br/> Lupin veti hihansuut takaisin ranteisiin saakka. Kämmenselän arpi kuitenkin näkyi yhä.<br/> <br/> ”Oletko pitänyt yhteyttä kehenkään?” hän kysyi. Tuollainen Lupin oli ollut ennenkin, vähän hiljainen. Paitsi että se oli ollut ennen sotaa. Muutaman kerran hän oli jo miettinyt, mahtoiko mikään mikä oli tapahtunut ennen sotaa olla enää voimassa, paitsi tietenkin James Potterin ja Lily Evansin kihlaus. ”Kehenkään tuttuun koulusta?”<br/> <br/> ”Näin Peterin Ranskassa”, Lupin sanoi.<br/> <br/> Sirius veti vähän savua väärään henkeen ja yski sitten käsivarteensa. Silmiä kirveli. Lupinin ääni oli ollut ennen aivan erilainen, korkeampi, ei tuollainen matala ja karhea. Mutta he olivatkin silloin olleet poikia. ”Niinkö?” hän kysyi kun pystyi taas puhumaan.<br/> <br/> ”Kenttäsairaalassa.”<br/> <br/> ”Kenttäsairaalassa?”<br/> <br/> ”Häneltä meni käsi. En kysynyt miten.”<br/> <br/> ”Helvetti”, hän sanoi ja sammutti tupakan. Hän alkaisi kohta kuitenkin taas yskiä. Lupin tuijotti häntä kulmakarvojensa alta sinisillä silmillä joiden ympärillä oli tummat varjot ja lisäksi vasemman vieressä oli pitkä arpi. Hän olisi halunnut kysyä oliko Lupin tehnyt sen itse, mutta ei hän ollut voinut kysyä sellaista silloinkaan kun he olivat olleet koulussa. Hän veti syvään henkeä ja katseli sitten Lupinin toista kättä joka lepäsi pöydällä sen näköisenä että tarttuisi aseeseen heti kun hän tekisi yhden väärän liikkeen. Vaikka tietenkään se ei ollut enää sellaista, niin hän oli sanonut itselleen siitä asti kun aselevosta oli kerrottu.<br/> <br/> ”Enää pari mailia Lontooseen”, hän sanoi kokeeksi, kun hiljaisuus alkoi tuntua liian pitkältä.<br/> <br/> Lupin kallisti niskaansa niin että pää nojasi penkkiin. Hän muisti yllättävän terävästi että Lupinin hiukset olivat olleet kiharat. Outoa millaisia asioita sitä muisti. Hän muisti Remus Lupinin kiharat hiukset koulun takana joskus helvetin keväällä 1914 mutta ei oman äitinsä kasvoja, eikä juuri mitään viimeisestä neljästä vuodesta, tai ainakaan juuri mitään muuta kuin sitä samaa paskaa, osa siitä ennen Sommea ja osa Sommen jälkeen.<br/> <br/> ”Menetkö kotiin?” hän kysyi.<br/> <br/> ”En”, Lupin sanoi.<br/> <br/> <em>Miksi et</em>, Sirius ajatteli ja puri huultaan. Hän itse varmaan menisi. Ei hänellä ollut muutakaan paikkaa. Jos hän olisi ollut sellainen kuin ennen, taatusti hän olisi keksinyt jotain. Mutta ei hän ollut. Nyt hän varmaan menisi siihen helvetin kartanoon ja hautautuisi sinne ja odottaisi että joku kaivaisi sieltä hänet ulos. Siellä olisi pimeää ja hiljaista.<br/> <br/> ”Näin Jamesia aina lomilla”, hän sanoi. ”Kai sinä muistat Jamesin. He ovat edelleen kihloissa, hän ja Lily.”<br/> <br/> Lupin näytti melkein yllättyneeltä.<br/> <br/> ”Meidän pitäisi nähdä porukalla”, hän jatkoi, koska juna hidasti jo vauhtia ja hän tunsi nämä talot. He olisivat kohta Lontoossa. Ja Remus Lupin katoaisi jonnekin kaikkien muiden sotilaiden sekaan ja häviäisi hänen elämästään eikä hän edes tietäisi Lupinin osoitetta. ”Etsitään Peterkin. Ja James. Käydään pubissa.”<br/> <br/> Lupin nielaisi ja käänsi katseensa ikkunaan.<br/> <br/> ”Mistä minä löydän sinut?” Sirius sanoi. Se oli vähän liian röyhkeää mutta aika oli loppumassa, ja ennen sotaa hän oli ollut röyhkeä. Ehkä hän muistaisi sen taas.<br/> <br/> ”Ei aavistustakaan”, Lupin sanoi mutta vilkuili häntä väsyneiden silmien kulmista.<br/> <br/> ”Minä annan sinulle osoitteeni”, hän sanoi ja kaivoi sitten taskunsa läpi, mutta ei hänellä ollut paperia. Lopulta hän kirjoitti osoitteensa tupakka-askin kylkeen ja ojensi sen Lupinille, ja Lupin katsoi häntä niin kuin epäilisi että hän oli menettänyt järkensä. Häntä melkein nauratti mutta hän piti suunsa kiinni koska tiesi kyllä miltä se kuulostaisi jos hän päästäisi sen ulos: tyhjältä. Ja Lupin pani hänen osoitteensa taskuunsa ja nyökkäsi sitten hitaasti. ”Tule sinne”, hän sanoi ja kiskot huusivat kun juna jarrutti, ”tule käymään minun luonani.”<br/> <br/> Lupin tuijotti häntä.<br/> <br/> ”Sinun pitää luvata minulle”, hän sanoi ja ojentautui puristamaan Lupinia olkapäästä, ja Lupin jähmettyi hänen kätensä alla raudaksi mutta ei sentään lyönyt häntä. ”Lupaa minulle että tulet käymään ja etsit minut.”<br/> <br/> ”Hyvä on”, Lupin sanoi karhealla äänellä, ja hän mietti hiukan hajamielisesti että montakohan kertaa Lupin oli mahtanut puhua viimeisten neljän vuoden aikana. Joskus hänestä oli tuntunut että hän itse vain puhui ja puhui eikä sanonut mitään, ja toisinaan hän oli havahtunut siihen että istui juoksuhaudan pohjalla eikä ketään edes ollut kuulemassa koska se poika jolle hän kuvitteli puhuvansa oli kuollut eilen tai viime viikolla.<br/> <br/> ”Hyvä on?” hän toisti.<br/> <br/> Lupin nyökkäsi. Juna jarrutti niin että tavarat vierivät lattialla. Hän painoi tärisevät kätensä pöydän alle mutta tiesi kyllä Lupinin katseesta, että tämä oli ehtinyt nähdä.<br/> <br/> ”Minä lähden nyt”, hän sanoi ja nousi seisomaan. ”Nähdään myöhemmin.”<br/> <br/> Hän ei jäänyt odottamaan että Lupin vastaisi. Silloin koulussakin Lupin oli vain tuijottanut häntä niillä suurilla sinisillä silmillään kun hän lopulta oli kävellyt pois. Joskus hän oli iskenyt silmää mennessään ja sitten miettinyt että miksi hitossa hän oli niin tehnyt. Enää hän ei taatusti uskaltaisi iskeä silmää.<br/> <br/> Hän käveli takaisin omaan vaunuunsa ja keräsi tavaransa, ja sitten juna jo pysähtyi asemalle. Siellä hän odotti että melkein kaikki olivat päässeet ulos ennen kuin lopulta nousi seisomaan. Reppu tuntui raskaalta ja kädet tärisivät edelleen vähän, ja hän astui junasta alas asemalaiturille ja veti keuhkot täyteen tuttua kaupungin savua. Lupinia ei näkynyt missään. Hän veti repun paremmin olalle ja lähti kävelemään kohti kotia.<br/> <br/> <br/> **<br/> <br/> <br/> Talo näytti aivan samalta kuin ennenkin. Hän käveli sisään etuovesta. Hajukin oli sama. Jos hän eläisi niin pitkään että tämä kaikki olisi hänen, hän kyllä avaisi ikkunat ja polttaisi vanhat matot ja verhot joista pölyn ja teen ja helvetin vuosisatojen haju ei lähtenyt millään, tai sitten hänestä tulisi samanlainen kuin niistä. Hän käveli eteisen läpi kohti portaita ja taulut tuijottivat häntä, kaikki isoisät ja isoäidit ja enot ja kummit ja serkkujen serkut. Varmaan nekin olivat kuvitelleet olevansa erilaisia kuin vanhempansa. Hän oli jo melkein portailla kun lattia narahti keittiössä.<br/> <br/> ”Sirius?”<br/> <br/> Hän pysähtyi ja painoi silmät kiinni pariksi sekunniksi. ”Äiti?”<br/> <br/> ”Tule tänne”, äiti sanoi. ”Meillä on vieras.”<br/> <br/> Hän meni ensin ruokasaliin mutta siellä ei ollut ketään. Pöydät oli peitetty lakanoilla niin kuin edes jokin pieni osa siitä kaikesta olisi koskettanut tätä taloa. Seuraavaksi hän käveli kirjastoon, työnsi oven auki ja pysähtyi ovensuuhun. Albus Dumbledore istui pöydän toisella laidalla vasen jalka ristittynä oikean päälle, poltti savuketta ja katseli häntä.<br/> <br/> ”Sirius”, äiti sanoi ja käänsi päätään varmaan juuri sen verran että näki, että hän oli yhtenä kappaleena. ”Tervetuloa kotiin.”<br/> <br/> ”Kiitos”, hän sanoi ja pudotti repun ovensuuhun.<br/> <br/> ”Pahoittelen että tulen näin yllättäen”, Dumbledore sanoi, ”ja näin pian. Luonnollisesti olisin halunnut antaa sinulle muutaman päivän aikaa kotiutua. Mutta…”<br/> <br/> Sirius otti isän nojatuolin seinän vierestä ja raahasi sen pöydän ääreen. Äiti katsoi häntä silmät suurina mutta hän piti silmänsä Dumbledoressa. Dumbledore näytti muuttuneen yhtä vähän kuin tämä talo. Hän hymyili parasta hymyään ja ajatteli että taisi sittenkin olla katkerampi kuin oli kuvitellut.<br/> <br/> ”Kuulin ettet ollut Ranskassa”, hän sanoi. Taatusti Dumbledore halusi että hän kysyisi <em>mutta mitä?</em><br/> <br/> ”Minähän olen rehtori”, Dumbledore sanoi. ”Olin parhaiten hyödyksi täällä.”<br/> <br/> Sirius nyökkäsi ja otti sitten pöydältä viskipullon ja kaatoi tyhjään lasiin. Äiti tuijotti häntä, mutta selvästi äiti aikoi olla kohtelias niin kauan kun Dumbledore olisi täällä, ja sitten hän olisi jo humalassa. Joskus juoksuhaudassa hän oli miettinyt että kenestäkään heistä ei ollut hittoakaan hyötyä siellä. He olivat vain lihaa.<br/> <br/> ”<em>Mutta</em>”, Dumbledore sanoi ja katsoi hänen viskilasiaan, ”tilanne on kiristymässä. Näyttää siltä että tulee sota.”<br/> <br/> Hän nauroi ääneen. Äiti oli raivoissaan, hän näki sen silmistä ja siitä miten äiti tarttui tuolin käsinojaan. Dumbledore näytti hiukan kiinnostuneelta hänen reaktiostaan. Lapsena hän oli ihaillut miestä, mutta nyt hänestä tuntui että jos hän löisi Dumbledorea naamaan niin tämä hymyilisi edelleen ihan samaa hymyään. Tai jos hän painaisi aseensa Dumbledoren kaulaan.<br/> <br/> ”Sota?” hän kysyi.<br/> <br/> ”Tiedän että se kuulostaa hassulta”, Dumbledore sanoi, ”ja kuten sanoin, ajoitus on tosiaan kehno. Mutta voin vakuuttaa että tämä on aivan erilainen sota ja aivan yhtä todellinen.”<br/> <br/> <em>Todellinen</em>, Sirius ajatteli ja nieli vähän lisää viskiä.<br/> <br/> ”Asia on niin”, Dumbledore sanoi, ”että meillä on ollut aina väkeä joka haluaa… erotella meitä. Eikä se ole ollut ongelma. Jokunen ikävä yleisönosastokirjoitus silloin tällöin, epäilyttäviä juhlia hienoissa taloissa, sellaisissa kuin tämä, pari kuolemantapausta joita oli hankala selittää poliisille. Siinä kaikki. Mutta asiat ovat nyt muuttuneet. Voldemort on kerännyt itselleen väkeä vuosikausia.”<br/> <br/> Äiti painoi kämmenen kasvojen eteen. Äidillä oli hanskat kädessä, mustaa pitsiä kyynärpäihin asti. Dumbledore näytti hiukan säälivältä, mutta sitä äiti ei näkisi sormiensa takaa.<br/> <br/> ”<em>Voldemort</em>”, Dumbledore sanoi, ”haluaa vallan itselleen. Ja vanhoille suvuille. Sellaisille kuin te. Mutta me pysäytämme hänet.”<br/> <br/> Hän tuijotti Dumbledorea. Kyllä hän tiesi mitä mies aikoi sanoa. Varmaan hän oli tiennyt jo silloin kun oli pysähtynyt kirjaston ovelle.<br/> <br/> ”Toivon että liityt meihin”, Dumbledore sanoi. ”Me tarvitsemme sinua.”<br/> <br/> Sirius työnsi selkänsä niin syvälle isän nojatuoliin kuin pystyi. Se oli yllättävän mukava. ”En ole taikonut neljään vuoteen.”<br/> <br/> ”Kyllä olet”, Dumbledore sanoi.<br/> <br/> Hän hengitti syvään ja antoi Dumbledoren tuijottaa itseään. Dumbledore ei tiennyt mistään mitään. Dumbledore ei <em>tiennyt</em> että hän valehteli. Dumbledore ei tiennyt miten muta oli vyörynyt juoksuhautaan ja jossain unen ja todellisuuden rajamailla hän oli kuvitellut hukkuvansa sinne, tukehtuvansa mutaan kun vihollisen tykkituli ja luodit odottivat häntä parin kilometrin päässä.<br/> <br/> ”Feeniksin kilta”, Dumbledore sanoi ja laittoi kätensä rintataskuun ja Sirius painoi omansa uniformuhousujen taskulle, mutta Dumbledore vetikin esiin keskeltä taitetun paperin. ”Se on meidän nimemme. Meidän järjestömme nimi. <em>Armeijamme </em>nimi, jos haluat ajatella niin.”<br/> <br/> Hän ei halunnut. Helvetti miten hän oli saanut tarpeekseen siitä kaikesta. Mutta Dumbledore painoi paperin keskelle pöytää ja nousi sitten seisomaan, ja hän tiesi että avaisi sen paperin heti kun Dumbledore olisi mennyt.<br/> <br/> ”Se tapahtuu jo nyt”, Dumbledore sanoi pehmeällä äänellä, jota hän oli rakastanut koulussa silloin kun ei ollut vielä tiennyt mistään mitään. ”Ainakin kolme ihmistä on kadonnut pelkästään tällä viikolla. Kaikki jästisyntyisiä velhoja. Kukaan ei ollut sekaantunut mihinkään muuhun. Löysimme yhden tänä aamuna. Et halua kuulla mitä hänelle oli tehty.”<br/> <br/> Sirius hengitti niin syvään että keuhkoissa rahisi. ”Mitä hänelle oli tehty?”<br/> <br/> ”Oikea käsi oli leikattu irti”, Dumbledore sanoi ja hymyili. ”Kokoonnumme huomenillalla. Tule paikalle. Ohjeet ovat paperissa. Ole ystävällinen ja hävitä se kun olet lukenut sen. Noin viiden minuutin päästä se räjähtää itse ja aiheuttaa keskikokoisen tulipalon.”<br/> <br/> Hän nyökkäsi. Dumbledore nousi seisomaan, kiersi pöydän ympäri, kumarsi äidille ja käveli sitten ulos kirjastosta. Hän kuuli vaimeita askelia käytävältä, ilmeisesti Oljo kiirehti miehen perään. Äiti istui edelleen tuolissaan niin kuin olisi jähmettynyt siihen. Sirius täytti lasinsa uudelleen ja joi sen pohjaan saakka. Viski turrutti kyllä suun mutta tuntui muuten toimivan aika hitaasti.<br/> <br/> ”Miksi sinä päästit hänet tänne?”<br/> <br/> ”Kuulit mitä hän sanoi”, äiti sanoi, veti hanskat kädestään ja asetteli ne pöydälle. ”Se on jo alkanut. Ja me olemme keskellä sitä. Bellatrix vangittiin viime viikolla. Ne päästivät hänet koska eivät voineet todistaa mitään. Ja Riddlellä on miehiä ministeriössä.”<br/> <br/> ”Miksei Dumbledore sanonut tuota?”<br/> <br/> ”Varmaan hän tiesi että minä sanon”, äiti sanoi, huokaisi syvään ja katsoi häntä silmäkulmastaan. ”Jos et liity Dumbledoren armeijaan niin joku Riddlen mies on täällä muutaman päivän päästä kysymässä samaa.”<br/> <br/> ”Joko Regulus on palannut?”<br/> <br/> Äiti pudisteli päätään.<br/> <br/> ”Ehkä hän on kuollut.”<br/> <br/> ”Ei ole”, äiti sanoi ja kaatoi itselleen viskiä. ”Kyllä hän palaa.”<br/> <br/> ”Entä isä?”<br/> <br/> ”Orion on huomenna Bostonissa”, äiti sanoi, ”toivottavasti. Riddlen miehet ovat puhuneet hänelle vuosikausia. Melkein siitä asti kun te lähditte. Ja välillä Dumbledoren miehet, mutta kai ne tajusivat että se on toivotonta.”<br/> <br/> ”Isä siis lähti.”<br/> <br/> Äiti nyökkäsi ja joi viskilasin tyhjäksi. ”Nyt ne eivät saa häntä.”<br/> <br/> Sirius nousi seisomaan vaikka isän nojatuoli veti häntä sisäänsä. Hän tarttui pöydänreunaan ja mietti voisiko ottaa koko viskipullon, mutta ehkä se olisi liian ilmeistä. Hän pyytäisi Oljoa tuomaan viiniä kellarista. Hän nyökkäsi äidille ja äiti hymyili hänelle lyhyesti ja näytti siltä ettei enää tuntenut häntä, ja sitten hän käveli ulos kirjastosta ja sulki oven tarpeettoman kovaa.<br/> <br/> <br/> **<br/> <br/> <br/> Hän makasi sängyllä silmät kiinni, kun Oljo koputti oveen. Ensin koputus ei erottunut korvien huminasta. Ikkunasta tuli vielä vähän valoa mutta hän oli juonut jo koko viinipullon ja antanut sen sitten pyöriä tyhjänä lattialle, ja hänen suussaan maistui mudalta ja sydän kuulosti konekivääriltä mutta kaikki oli pehmeää niin kuin hän olisi ollut usvassa. Hän nousi istumaan ja käski Oljon tulla sisään, ja se työnsi oven auki ja seisoi sitten hänen kynnyksellään ja katsoi häntä niin kuin ei olisi tiennyt miten parhaiten osoittaisi inhonsa.<br/> <br/> ”Herra Black”, se sanoi, ”teille on vieras.”<br/> <br/> ”Dumbledore?” hän kysyi ja puraisi itseään kieleen. Tietenkään se ei ollut Dumbledore. Dumbledore ei tulisi enää hakemaan häntä vaan odottaisi että hän menisi miehen luokse, ja niin hän tietenkin tekisi.<br/> <br/> ”Remus Lupin”, Oljo sanoi ja peruutti askeleen kauemmas hänestä. ”Pyysin häntä ystävällisesti odottamaan eteisessä.”<br/> <br/> ”Vie hänet nyt edes helvetti kirjastoon”, Sirius sanoi mutta Oljo oli jo kadonnut.<br/> <br/> <em>Remus Lupin</em>, hän ajatteli, napitti paitansa ja yritti sitten löytää housut. Hän oli koettanut vaihtaa siviilivaatteisiin mutta ilmeisesti se oli jäänyt kesken kun hän oli ryhtynyt juomaan viiniä. Uniformuhousut hän oli näköjään taitellut siististi tuolinselälle niin kuin olisi yhä ollut sodassa, niin kuin hän varmaan olikin. Niitä hän ei ainakaan laittaisi jalkaan. Hän taputti itseään kasvoille vähän lujempaa kun oli aikonut ja lähti sitten ilman housuja. Lupin oli ollut Ranskassa. Taatusti Lupin oli nähnyt pahempaa. Ja sitä paitsi äiti järkyttyisi.<br/> <br/> Hän pääsi portaat alas törmäämättä mihinkään vaikka viini huojutti päätä. Siellä Lupin seisoi eteiskäytävällä ja katseli hänen isosetäänsä, yhtä niistä joiden nimiä hän ei ollut viitsinyt opetella. Isosetä näytti siltä kuin olisi halunnut sylkäistä Lupinia muttei olisi keksinyt miten, koska oli taulussa. Sirius pysähtyi toiseen reunaan käytävää ja kiskaisi paidanhelmaa alaspäin, ja Lupin kääntyi katsomaan häntä. Lupinilla oli yhä uniformu.<br/> <br/> ”En ajatellut että tulisit ihan näin pian”, hän sanoi.<br/> <br/> Lupin vilkaisi hänen jalkojaan mutta ei näyttänyt yhtään yllättyneeltä. ”Voimmeko me mennä jonnekin? Minusta tuntuu että nämä –”<br/> <br/> ”Ne kuuntelevat kaiken ja kertovat sen myöhemmin äidille”, hän sanoi. ”Mennään minun huoneeseeni. Se on kamala mutta siellä meitä ei kuulla.”<br/> <br/> Lupin nyökkäsi ja seurasi häntä sitten yläkertaan, ja hän yritti kävellä mahdollisimman vakaasti vaikka tiesi huojuvansa ja tiesi myös, että Lupinin katse oli juuri hänen takapuolensa kohdalla. Hän ei ollut ihan varma oliko hänellä ehjät alushousut jalassa eikä hän viitsinyt kysyä. Onneksi hän oli juonut sen viinipullon, muuten häntä olisi varmaan jännittänyt. Hän vei Lupinin huoneeseensa, painoi oven kiinni ja teki sen loitsun joka tukki avaimenreiän niin ettei kukaan voisi kuunnella. Kädet tärisivät ja hän mietti huomasiko Lupin, mutta tämä seisoi keskellä lattiaa ja katseli häntä samanlaisella katseella kuin joku olisi katsellut seinää.<br/> <br/> ”Albus Dumbledore tuli puhumaan minulle”, Lupin sanoi, kun Sirius seisoi miehen edessä ja yritti suoristaa paidanhihoja. ”Kävin vuokraamassa huoneen yhdestä halvasta talosta läheltä Viistokujaa. Asuin siellä vähän aikaa ennen kuin lähdin Ranskaan. Dumbledore odotti minua kadulla.”<br/> <br/> ”Hitto.”<br/> <br/> ”Niinpä”, Lupin sanoi ja katsoi hetken häneen suoraan niin kuin olisi nähnyt hänet. ”Hän sanoo että täällä on tulossa sota.”<br/> <br/> Hän käveli sängyn luo ja istuutui. Ei hän jaksanut enää toista tällaista keskustelua tänään, mutta hän ei myöskään missään tapauksessa päästäisi Lupinia lähtemään nyt.<br/> <br/> ”Voldemort ja hänen kannattajansa”, Lupin sanoi äänellä joka kuulosti niin halveksuvalta että edes Siriuksen äiti ei takuulla pystyisi siihen, ”vastaan Dumbledoren joukko. Tai vastaan muut, niin kuin hän sanoo sen.”<br/> <br/> ”Hän on varmaan oikeassa”, Sirius sanoi. Suu tuntui kuivalta. Hitto kun hän oli jo juonut kaiken viinin.<br/> <br/> ”Niin on”, Lupin sanoi ja nyökkäsi kohti tuolia. ”Voinko minä istuutua?”<br/> <br/> ”Istu sängylle”, Sirius sanoi, ”tein tuoliin vähän loitsuja ennen kuin lähdin enkä ole vielä muistanut miten ne irrotetaan. Dumbledore kävi täälläkin. Hän oli kirjastossa kun tulin kotiin. Sanoin hänelle etten ole taikonut neljään vuoteen.”<br/> <br/> Lupin hymähti melkein äänettömästi ja istuutui sitten hänen viereensä. Sänky notkahti. Hän mietti että tämä oli luultavasti ensimmäinen kerta neljään vuoteen kun hän istui sängyllä jonkun elävän ihmisen vieressä. Korvissa oli niin hiljaista että päätä alkoi särkeä. Hän painoi kädet polvia vasten mutta ne tärisivät silti.<br/> <br/> ”Enkä olekaan”, hän sanoi, ”kovin paljon. Olen taatusti unohtanut vaikka mitä. Aluksi yritin tehdä kaikenlaisia, sellaisia mitkä tarttuisivat ihoon ja työntäisivät luodit syrjään jos sellainen osuisi, ihan huomaamattomasti tietenkin. Eikä kukaan huomaisi. Eihän siellä ollut aikaa katsoa ympärilleen. Ja lopussa varastin joskus morfiinia kenttäsairaalasta.”<br/> <br/> ”Niin minäkin”, Lupin sanoi ja haroi sitten liian lyhyitä hiuksiaan oikealla kädellä. Hän katseli arpea Lupinin kämmenselällä. ”Minusta hän olisi voinut antaa meidän olla pari päivää rauhassa.”<br/> <br/> ”Hän olisi voinut antaa meidän olla loppuelämän rauhassa.”<br/> <br/> ”Ei hän koskaan ollut sellainen. Onko sinulla tupakkaa?”<br/> <br/> Hän antoi Lupinille savukkeen. Lupin otti sen ja sytytti taikasauvan kärjellä. Hän muisti Lupinin taikasauvan hyvin. Hän oli katsonut sitä koulussa niissä harjoituskaksintaisteluissa jotka jälkikäteen olivat tuntuneet ihan naurettavilta, varsinkin sitten kun hän oli ollut Sommessa juoksemassa päin tykkitulta.<br/> <br/> ”Hän haluaa että minä vakoilen muita –”, Lupin sanoi ja katsoi sitten häntä.<br/> <br/> ”Kyllä minä muistan.”<br/> <br/> ”Kummajaisia. Muita kummajaisia. Yritän kääntää niitä hänen puolelleen. Ja raportoin hänelle. Sellaista.”<br/> <br/> ”Ei kai Lontoossa asu kovin monia.”<br/> <br/> ”En tiedä enää”, Lupin sanoi ja kohautti olkapäitään, ”luultavasti ihan hitosti. Tännehän me kaikki tulemme. Ja jos Voldemort tarjoaa heille mitään, siis yhtään mitään, se on enemmän kuin ministeriö on tarjonnut ikinä.”<br/> <br/> ”Mitä sinä sanoit?”<br/> <br/> ”En mitään. Tuijotin vain häntä. Mutta olen hänelle ihan hitosti velkaa. Hän päästi minut kouluun.”<br/> <br/> Sirius naurahti ja tajusi sitten että Lupin oli tosissaan. Tietenkin Lupin oli tosissaan, Lupin oli aina ollut hirveän vakava, lapsenakin. He olivat selvittäneet Lupinin salaisuuden sattumalta ja sitten Dumbledore oli saanut heidät uskomaan, että jos he ikinä kertoisivat kenellekään, he viettäisivät loppuelämänsä ministeriön pimeimmässä sellissä. Vähän vanhempana hän oli ruvennut ajattelemaan että varmaankaan Dumbledore ei välittänyt Lupinista niin paljon. Dumbledore ei välittänyt kenestäkään. Dumbledore oli antanut heidän kaikkien lähteä Ranskaan ja vilkuttanut heidän peräänsä, ja sitten Dumbledore oli istunut sillä helvetin tuolillaan turvassa omassa koulussaan neljä vuotta.<br/> <br/> ”Et sinä ole hänelle mitään velkaa”, hän sanoi nyt ja otti Lupinilta savukkeen. Lupin näytti yllättyvän ja häntä hymyilytti, ja sitten hän tajusi että Lupin katsoi hänen suutaan. <em>Helvetti.</em><br/> <br/> ”Kyllä olen”, Lupin sanoi ja otti savukkeen kiireesti takaisin.<br/> <br/> ”Hän teki sen mikä kaikkien muidenkin olisi pitänyt tehdä. Miten hitossa sinä muuten pärjäsit siellä? Ilman että koko Britannian armeija sai tietää?”<br/> <br/> ”Huolellisella suunnittelulla”, Lupin sanoi eikä katsonut häntä. Hän päätti että myöhemmin hän kysyisi uudestaan, sitten kun Lupin luottaisi häneen ja puhuisi hänelle. Sitten hän puristi sormet nyrkkiin ja koetti olla ajattelematta mitään niin älytöntä.<br/> <br/> ”Minä aion tehdä sen”, hän sanoi, ”minä menen sinne Dumbledoren joukon tapaamiseen tai mikä ikinä se onkin. Koska jos minä en mene sinne, Voldemort lähettää jonkun tänne juomaan viiniä kirjastossa äidin kanssa. Ja hän on väärässä. Kyllä sinä tiedät että hän on väärässä.”<br/> <br/> ”Totta kai hän on väärässä”, Lupin sanoi, ”mutta –”<br/> <br/> ”Ajattelinkin ettei se voi vain loppua”, Sirius sanoi, kaatui selälleen sängylle ja katsoi valoa joka huojui katossa, ”silloin kun ne ilmoittivat aselevosta, ajattelin ettei se voi loppua. Koska luulin että kuolen sinne. Ja nyt se jatkuu täällä.”<br/> <br/> Lupin katseli häntä. Hän painoi silmänsä kiinni ja kuvitteli että Lupin työntäisi paidan ylös hänen vatsaltaan ja alushousut polviin ja tarttuisi häneen, ja hän roikottaisi jalkojaan sohvan reunan yli kunnes tulisi Lupinin käteen ja omille reisilleen. Siitäkin oli jo aikaa. Mutta Lupin ei taatusti tekisi mitään sellaista hänen kanssaan. Jossain vaiheessa hän miettisi sitäkin asiaa mutta ei ihan vielä. Ei hänellä ollut kiire. Hän joisi toisen pullon viiniä sitten kun selviäisi ensimmäisestä, ja sitten hän laittaisi kaikki loitsut paikalleen ja hoitaisi homman itse, eikä tällä kertaa tarvitsisi edes pelätä päälle vyöryvää mutaa tai sitä että joku kävelisi ohi ja katsoisi häntä kunnolla.<br/> <br/> ”Sirius”, Lupin sanoi hiljaisella äänellä niin kuin olisi kokeillut hänen nimeään. Hän painoi hampaat kiinni alahuuleen. Se kuulosti niin hyvältä. Kukaan ei ollut kutsunut häntä Siriukseksi aikoihin, tai ei kukaan paitsi tietenkin äiti aiemmin tänään.<br/> <br/> ”Hyvä että tulit tänne”, hän sanoi. ”Join pullon viiniä ja se vaimensi sitä kaikkea vähän.”<br/> <br/> Hän kuuli miten Lupin nosti jalkapohjansa sängylle. Sitten hänen oli pakko vilkaista. Lupin istui hänen vieressään kädet kiedottuina polvien ympärille ja näytti siltä kuin olisi odottanut, että joku työntäisi aseen naamaan. Hän aikoi tarttua Lupinia polvesta mutta varmaan se olisi vain pahentanut tilannetta. Sitten hän aikoi sanoa jotain mutta ei keksinyt mitään. Hän oli ollut neljä vuotta sodassa, mistä hitosta hän muka osaisi puhua. Hän oli käyttänyt kaiken taitonsa jo junassa ja nyt hänen päänsä oli viinistä raskas. Mutta kyllä hän oppisi taas. Hän tekisi varmaan kaiken mitä Albus Dumbledore häneltä pyytäisi, vakoilisi serkkuja ja tätejä ja setiä ja perhetuttavia. Hän mietti vähän hajamielisesti kuinkahan moni Voldemortin miehistä oli ollut Ranskassa, koska sitten he voisivat sotia tätä sotaa toisellakin tavalla. Ja sitten hän varmaankin kuolisi, mikä oli näyttänyt varmalta kesäkuusta 1916 saakka mutta näytti toteutuvan hitaammin kuin hän oli odottanut.<br/> <br/> ”Olitko Sommessa?” hän kysyi, kun he olivat olleet hiljaa jo niin pitkään että aika alkoi muuttua sumeaksi.<br/> <br/> Lupin nyökkäsi.<br/> <br/> ”Niin minäkin”, hän sanoi, ja sitten hän ei sanonut enää pitkään aikaan mikään. Lupin istui hänen vieressään ja hengitti tasaisesti, ja jossain vaiheessa hän tajusi, että jos hän keskittyi siihen, kaikki muu vaimentui. Hän ajatteli vain Lupinin hengitystä. Sisään ja ulos. Jossain vaiheessa hän antoi Lupinille uuden savukkeen ja Lupin poltti sen ja käveli sitten ikkunan luo ja katseli vähän aikaa takapihaa jossa oli yhä se sama omenapuu. Hän katseli Lupinia. Hän oli pitänyt Lupinista koulussa mutta silloin hän ei ollut tajunnut mistään mitään. Nyt hän mietti kuinka paljon Lupinilla oikeastaan oli niitä arpia; jos hän kuorisi Lupinin vaatteet pois niin olisivatko ne kaikkialla.<br/> <br/> Mutta hän pysyi sängyllään ja piti välillä silmät kiinni, ja jossain vaiheessa hän havahtui siihen että huone oli pimeä ja Lupin oli kadonnut. Ikkuna oli raollaan. Hän käveli sen luo ja kuvitteli miten Lupin oli kiivennyt tikkaille ulkopuolelle ja sitten kaikkoontunut, koska sisällä sitä ei pystynyt tekemään. Lupin ei varmaan ollut uskaltanut herättää häntä. Hän sulki ikkunan ja käski Oljon hakea toisen pullon viiniä.<br/> <br/> <br/> **<br/> <br/> <br/> Tihkusade kasteli naaman ja meni hihansuista sisään. Hän katsoi ympärilleen. Kauempana päätiellä jästit tarttuivat tiukemmin sateenvarjoihin ja kiiruhtivat eteenpäin. Hän lähti kävelemään vastakkaiseen suuntaan. Kengät upposivat märkään katuun ja ilma haisi viemäriltä ja savusumulta, ja hän mietti vähän hajamielisesti, mitä äiti olisi sanonut siihen. Lapsena hän ei ollut saanut liikkua jästi-Lontoossa, mieluiten ei lainkaan ja missään tapauksessa ei yksin. Mutta sitten myöhemmin koulussa James Potter oli suostutellut hänet lintsaamaan historiantunnilta ja he olivat menneet ostamaan jästisavukkeita, jotka olivat maistuneet hirveältä.<br/> <br/> Hän käveli vähän nopeammin. Seuraava katu oli jo vähän isompi. Kaksi kertaa oikeaan, Dumbledoren lappu oli sanonut. Hän oli hävittänyt sen ohjeiden mukaan vaikka tavallaan olisi halunnut nähdä sen keskikokoisen tulipalon. Mutta ehkä Lupin ei sitten olisi uskaltanut tulla sisälle. Hän veti nenän täyteen tihkusadetta ja päätti ettei ajattelisi Lupinia. Kohtahan hän näkisi, oliko Lupin tullut vai ei.<br/> <br/> Punatukkainen nainen oli tupakalla harmaan kerrostalon vieressä. Hän yritti olla katsomatta naista, mutta sitten yksi katulampuista välkähti ja nainen vilkaisi häntä. Hän pysähtyi.<br/> <br/> ”Hitto”, Lily Evans sanoi, pudotti savukkeen märälle kadulle ja painoi kengänkannan sen päälle. ”Sinäkin tulit. James ilahtuu.”<br/> <br/> Sirius nyökkäsi. ”Te olette siis palanneet.”<br/> <br/> ”Luulen että joku järjesteli sen”, Lily sanoi ja nyökkäsi kohti harmaata taloa, ”sen että kaikki me olemme täällä jo.”<br/> <br/> ”Me?”<br/> <br/> ”Mennään sisään”, Lily sanoi, käveli sitten ovella ja avasi sen jästien avaimella. Sirius seurasi Lilyä. Rappukäytävä oli pimeä ja tuoksui vähän kellarilta. Lily käveli portaat ylös ja koputti sitten puiseen huterannäköiseen oveen. Dumbledore avasi oven.<br/> <br/> ”Meillä on loitsut talon ympärillä”, Dumbledore sanoi Siriukselle, ”kukaan ei pääse sisälle ilman että me tiedämme. Sirius, sinähän tunnet jo Frankin ja Alicen.”<br/> <br/> Hän nyökkäsi naiselle ja miehelle, jotka istuivat sinisellä sohvalla ja näyttivät siltä että koettivat hymyillä. Frankilla oli pitkä arpi vasemmassa poskessa. Hän olisi halunnut kysyä, missä Frank oli ollut, mutta Dumbledore katseli häntä ja hymyili sitä helvetin hymyään joka ei koskaan ulottunut silmiin saakka, tai jos ulottui niin tuntui silti yhtä kylmältä. Eikä hän oikeastaan edes tuntenut Frankia niin hyvin. He olivat kai joskus jutelleet koulussa. Sitten hän kääntyi kohti huoneen toista laitaa ja näki Jamesin, joka piti toista käsivarttaan Lilyn ympärillä ja näytti laihemmalta kuin viimeksi.<br/> <br/> ”Black”, James sanoi.<br/> <br/> ”Potter”, hän sanoi ja aikoi kävellä huoneen poikki Jamesin luokse, kun oveen koputettiin taas.<br/> <br/> ”Mainiota”, Dumbledore sanoi ja avasi oven.<br/> <br/> Remus Lupin seisoi pimeässä käytävässä kädet työnnettyinä syvälle taskuihin ja katseli heitä silmät kapeina niin kuin olisi miettinyt, pitäisikö sittenkin kääntyä ympäri ja lähteä kotiin.<br/> <br/> ”Hei”, Sirius sanoi ja Lupinin silmät kiinnittyivät häneen. Hän otti askeleen taaksepäin. Lattia narahti. Lupin kallisti päätään ja Dumbledore hymyili edelleen.<br/> <br/> ”Laita se ovi kiinni”, Dumbledore sanoi, ”emme halua että alakerrassa kuunnellaan. Vaikka meillä on kyllä tässä niin monta loitsua etteivät he löytäisi meitä vaikka saisivat oven auki ja tulisivat huoneeseen. Haluaako joku teetä?”<br/> <br/> Hetken päästä Sirius nojasi lipastoon joka vinkaisi aina silloin tällöin, kunnes Frank lopulta potkaisi sitä jalkaan. He olivat ilmeisesti Frankin ja Alicen asunnossa. Hän ei muistanut milloin Frank ja Alice olivat menneet naimisiin, mutta varmaan se oli tapahtunut silloin kun hän oli ollut Ranskassa. Alicella oli pitkä hame ja tukka sidottu nutturalle niskaan, ja huulipunaa jota hän unohtui tuijottamaan muutaman kerran, ja sitten hän aina tajusi että Lupin tuijotti häntä.<br/> <br/> Lupin istui hänen vieressään ja tuoksui savukkeilta ja vähän sitruunateeltä, mutta sen hän tiesi vain koska oli jo kerran nojannut lähemmäs sillä verukkeella, että housujen takatasku muka painoi ikävästi. Lupin oli väistänyt mutta vähän liian hitaasti. Heidän jalkansa olivat puulattialla melkein vierekkäin, ja välillä hänestä tuntui että hän kuuli kuinka Lupin hengitti, sisään ja ulos, rauhallisesti ja tasaisesti niin kuin Lupin olisi päättänyt kestää tämän siinä missä oli kestänyt sen helvetin sodankin. Hän mietti voisiko ehkä kävellä Lupinin kanssa vähän aikaa samaan suuntaan, sitten kun he lähtisivät. Mutta tietenkään hän ei ehtinyt miettiä sitä kovin paljoa, koska Dumbledore selitti, mitä heiltä odotettiin ja miten välttämätöntä olisi että he kaikki osallistuisivat parhaansa mukaan, antaisivat aivan kaikkensa, ja tietenkin oli mahdollista että se johtaisi kuolemaan, mikä oli puolestaan ikävää mutta välttämätöntä sekin. Ja kuinka ikävää oli, että tämä kaikki tapahtui juuri kun he olivat palanneet jästien sodasta. Kuinka hyvin ikävää.<br/> <br/> Jälkeenpäin Siriuksesta tuntui että hän oli luvannut tehdä jotain muttei tiennyt mitä se oli, ja että luultavasti se tappaisi hänet. Melkein niin kuin Ranskassa, vaikka siellä hän oli tajunnut tilanteen ihan todella vasta Sommessa kun oli seissyt tikkaiden päässä juoksuhaudan reunalla ja odottanut huutoa joka lähettäisi hänet suoraan saksalaisten konekiväärituleen. Mutta nyt hänellä oli aika ikävä tunne jo valmiiksi. Dumbledore oli taputtanut häntä olkapäälle ja miehen käsi oli tuntunut kylmältä paidan läpikin. Hän oli nojannut vähän lähemmäs Lupinia. Eikä hän oikeastaan ollut luvannut juuri mitään, pelkästään että välittäisi tietoja. Toistaiseksi. Ehkä Dumbledore oli sanonut <em>toistaiseksi</em> tai ehkä hän oli kuvitellut sen itse.<br/> <br/> ”Kävellään”, hän sanoi ja nykäisi Lupinia kyynärvarresta. He olivat jo kadulla. Tihkusade oli kasvanut ja tunki kaikkialle, kaikki ikkunat olivat pimeitä niin kuin talo olisi ollut sisältä ontto, ja Lupin katsoi häntä silmät synkkinä mutta seurasi kuitenkin. Kaikki muut olivat jo kaikkoontuneet ja heidänkin olisi kai pitänyt, mutta hän ei aikonut päästää Lupinia menemään ihan vielä, eikä hän aikonut mennä kotiin missä äiti istuisi kirjastossa juomassa viskiä ja kysyisi häneltä, mitä siellä oikein oli puhuttu. Hänen pitäisi kai kertoa äidistäänkin Dumbledorelle, ja Dumbledoresta äidille, eikä hän tiennyt kumpaan luotti vähemmän.<br/> <br/> ”Mitä me teemme?” Lupin kysyi, kun he pujottelivat isomman kadun poikki ja jästit sateenvarjoineen tönivät heitä kylkeen.<br/> <br/> ”Missä sinä asut?”<br/> <br/> Lupin pudisteli päätään.<br/> <br/> ”Mitä?”<br/> <br/> ”Ei sillä ole väliä”, Lupin sanoi eikä oikein katsonut häntä. ”Minne sinä viet minua?”<br/> <br/> ”Tänne”, hän sanoi, tarttui Lupinin käsivarteen ja pujotteli ihmisten välistä kohti pubinovea. Hän oli kävellyt tästä ohi Jamesin kanssa joskus vuosia sitten. Ehkä hän saisi Lupinin pidettyä täällä vähän aikaa. Hän käveli tiskille saman tien ettei Lupin ehtisi kysyä mitään, ja sitten hän tilasi kaksi kaljaa. Gramofonissa soi ragtime mutta toisinaan ääni räsähteli tai hyppäsi parin tahdin yli. Hän otti kaljat ja etsi vapaan pöydän, ja Lupin seurasi häntä kädet taskuissa ja näytti siltä ettei tiennyt missä oli.<br/> <br/> ”Black”, Lupin sanoi hitaasti, kun he istuivat pöydän ääressä.<br/> <br/> ”Tämä on sinulle”, hän sanoi ja ojensi toisen kaljan Lupinille pöydän yli. ”En vain halua mennä ihan vielä kotiin.”<br/> <br/> Lupin katsoi häntä pää kallellaan.<br/> <br/> ”Etkö juo kaljaa?” hän kysyi sormet yhä lasin ympärillä, ja Lupin ojensi kätensä pöydälle ja otti lasin niin että heidän sormensa osuivat toisiinsa. <em>Helvetti.</em> Joskus Ranskassa kun hän oli ollut yksinäinen, tuollainen oli tuntunut melkein siltä kuin joku olisi lyönyt kasvoille, tuollainen että joku ojensi hänelle aseen tai ruoka-annoksen tai tupakan ja sormet hipaisivat toisiaan. Nyt hän katseli Lupinin sormia ja Lupin katseli häntä kaljalasin reunan yli.<br/> <br/> ”Kiitos.”<br/> <br/> ”Älä viitsi”, hän sanoi. Ehkä Lupinin kädet tuntuisivat lämpimiltä. Hän voisi vuokrata huoneen ja sulkea oven ja työntää Lupinin seinää vasten, ja Lupin tarttuisi hänen ranteisiinsa lämpimillä sormilla.<br/> <br/> ”Mitä sinä haluat?” Lupin kysyi.<br/> <br/> Sirius pudisteli päätään ja joi vähän kaljastaan. Jossain vaiheessa hän oli kuvitellut lakanneensa<em> haluamasta </em>asioita. Mutta näköjään hän oli ollut väärässä. Hän oli ollut Lontoossa alle kaksi päivää ja taas hän halusi asioita joita ei edes voinut sanoa ääneen.<br/> <br/> ”En tiennyt tulisinko sinne”, Lupin sanoi. ”Välillä ajattelin jo etten tulisi.”<br/> <br/> ”Mutta kuvittelet että olet velkaa hänelle.”<br/> <br/> Lupin käänsi katseensa pois hänestä ja hän ajatteli Albus Dumbledorea ruskeassa poninhännässä ja punaisessa parrassa ja silmissä se sama kylmä hymy, ja sitten hän ajatteli mitä kaikkea Dumbledore laittaisi Lupinin tekemään. ”Ei se johdu pelkästään siitä”, Lupin sanoi.<br/> <br/> <em>Mistä se sitten johtuu?</em> hän ajatteli, mutta Lupin näytti katselevan pitkiä varjoja pubin seinillä. Muissakin pöydissä oli sotilaita, samanlaisia kuin hekin, tai niin hän ainakin kuvitteli. Ne kaikki väistelivät katseita. Hän mietti olisiko ollut onnellisempi, jos Dumbledore ei olisi odottanut häntä kirjastossa kun hän oli tullut kotiin. Mutta sitten hän ei olisi Lupinin kanssa matalakattoisessa pubissa jossain jästi-Lontoossa.<br/> <br/> Hän antoi Lupinille savukkeen. Välillä hänestä tuntui että Lupin vilkuili häntä, ja sitten hän mietti että ehkä näin oli käynyt jo koulussa. Ehkä jo silloin Lupin oli osannut väistellä hänen katsettaan niin ettei hän ikinä saanut Lupinia kiinni tuijottamasta. Vaikka taatusti Lupin oli tuijottanut. Kaikki olivat tuijottaneet häntä, ainakin joskus. James oli kerran sanonut hänelle niin luutavajan takana eikä ollut kuulostanut edes yhtään kateelliselta. Totta kai ne tuijottivat, ne tiesivät hänen vanhempansa ja serkkunsa ja isovanhemmat ja tädit ja sedät ja ennen kaikkea sukunimen. Ne tiesivät että hän saisi melkein mitä tahtoi jos vain pelaisi osansa oikein. Mutta hän oli kyllästynyt pelaamiseen viimeistään Ranskassa, tai ehkä silloin yhtenä kesänä kun James oli vienyt hänet viikoksi kotiinsa ja kaikki oli tuntunut vieraalta.<br/> <br/> ”Luuletko että se alkaa pian?” Lupin kysyi vähän aikaa savukkeen jälkeen.<br/> <br/> ”Mikä?” hän kysyi, ja Lupin katsoi häntä terävästi. ”En minä tiedä. Sanoiko hän sinulle mitä sinun pitää tehdä?”<br/> <br/> Lupin pudisteli päätään. ”Hän sanoi että lähettää minulle viestin pian.”<br/> <br/> ”Veljeni on vielä Ranskassa”, Sirius sanoi ja nielaisi sitten. Hän ei koskaan puhunut Reguluksesta. Mutta Lupin katsoi häntä samalla vaimealla katseella. ”Mietin että ehkä tämä on ansa. Dumbledoren ansa.”<br/> <br/> ”Veljellesi.”<br/> <br/> ”Ei pitäisi ajatella sitä niin”, Sirius sanoi ja sytytti toisen tupakan. Kädet vapisivat taas.<br/> <br/> ”Sinä olet syötti”, Lupin sanoi hiljaa.<br/> <br/> ”Sinäkin olet syötti”, Sirius sanoi ja raapi otsaansa jottei olisi nähnyt Lupinin ilmettä. Hän näytti naurettavalta tässä kynityssä tukassa. Mutta tavallaan hän piti siitä. Äiti ei voisi esitellä häntä sukulaisille. Ja ehkä häntä ei enää voinut muutenkaan esitellä, koska hänen kätensä tärisivät.<br/> <br/> ”<em>Luoja</em>”, Lupin mutisi. Hän vilkaisi Lupinia varovasti, mutta Lupin katsoi hänen ohitseen.<br/> <br/> He istuivat pubissa jonkin aikaa ja menivät sitten ulos sateeseen. Hän olisi halunnut kysyä minne Lupin tarkalleen ottaen aikoi mennä, mutta eiväthän he tunteneet toisiaan juuri lainkaan. He kävelivät hiljaiselle syrjäkujalle ja kaikkoontuivat sitten roskakorien takaa, ja Kalmanhanaukio kahdentoista etuovi väisti saman tien ja päästi Siriuksen eteiseen. Tädit ja sedät tuijottivat häntä seiniltä. Hän istuutui lattialle ja jätti märän jäljen kokolattiamattoon, mutta Oljo hoitaisi sen myöhemmin, ja sitten hän puristi vielä vähän tärisevät kätensä nyrkkiin, sytytti tupakan ja ajatteli Lupinia.<br/> <br/> <br/> **<br/> <br/> <br/><strong> 2. luku</strong><br/> <br/> <br/> <em>20.12.1918</em> <br/> <br/> <br/> Lily Evans ja James Potter asuivat leipomon yläpuolella kadulla jonka kaikki talot näyttivät murentuvan. Katu oli niin lähellä Viistokujaa, että jos pujotteli <em>Näkymättömien noituuksien </em>takapihan poikki, mahtui muuriin loihditusta aukosta ja väisti jonkinlaisen halvan jästimajatalon ikkunoita, oli melkein Jamesin ja Lilyn etuovella. Sirius koputti oveen kolmesti ennen kuin se avautui.<br/> <br/> Oven takana ei ollut ketään. Hän otti hatun pois päästä ja katsoi uudestaan. Käytävä oli pimeä, tapetit ovenpielissä olivat kääriytymässä irti ja lattialla oli pölyä ainakin neljän vuoden edestä.<br/> <br/> ”Tule nyt jo sisään”, Lilyn ääni sanoi.<br/> <br/> Sirius astui kynnyksen yli. Lily seisoi käytävällä parin jalan päässä hänestä ja nojasi kauniiseen sinikuvioiseen tapettiin käsivarret rinnan päälle ristittyinä. James seisoi rappusissa, katsoi häntä huolestuneen näköisenä ja nyki liian lyhyitä hiuksiaan.<br/> <br/> ”Ei se toimi noin”, James sanoi. Lily huokaisi äänekkäästi ja Sirius aikoi painaa oven selkänsä takana kiinni mutta tajusi että se oli jo sulkeutunut ja lukossa. Hän ei luultavasti saisi sitä itse auki. ”Sinun ei kuulu käskeä heitä tulemaan sisään. Joku voi kuulla.”<br/> <br/> ”Hän vain seisoi siinä ja näytti helvetin typerältä”, Lily sanoi ja käveli sitten Jamesin ohi rapuille.<br/> <br/> James veti syvään henkeä. Sirius seisoi keskellä eteistä ja katsoi miten Lily kiipesi raput ylös ja katosi sitten yläkerran huoneeseen, ja James hieroi otsaansa ja tuijotti häntä sormien välistä. ”Anteeksi tuosta”, James sanoi. ”Hän on vain…”<br/> <br/> Sirius kallisti päätään.<br/> <br/> ”Me olemme vain väsyneitä”, James sanoi ja kohautti sitten olkapäitään. ”Se on tämä kämppä. Kaikki turvaloitsut. Mitä enemmän niitä on, sen enemmän tuntuu että kohta joku tulee tappamaan meidät.”<br/> <br/> ”Tulkaa nyt jo ylös sieltä”, Lily huusi lattian läpi.<br/> <br/> ”Haluaisin mennä käymään kotona”, James sanoi ja kääri hihojaan kyynärpäihin, ”äidin ja isän luona. Ja Lily haluaisi nähdä omat vanhempansa. Mutta jos me menemme käymään siellä niin kuka tietää kuka meitä seuraa.”<br/> <br/> Sirius avasi suunsa ja sulki sen sitten uudestaan. Varmasti Voldemort tiesi jo missä kenenkin vanhemmat asuivat. Mutta ehkä olisi parempi ettei hän sanoisi sitä ääneen. Hän nyökkäsi kohti tapetteja. ”Kaunis väri.”<br/> <br/> James nauroi kuivalla, vähän haukkuvalla äänellä. ”Dumbledore valitsi sen.”<br/> <br/> ”Helvetti.”<br/> <br/> ”Minä juon kaiken teen itse jos ette tule tänne”, Lily huusi lattian läpi, ”ja kaiken viskin.”<br/> <br/> He kiipesivät portaat yläkertaan. Siellä oli kolme huonetta, kaikki pieniä vaikka niitä oli selvästi levitetty taialla. Ehkä James ja Lily eivät halunneet liikaa tilaa. Sirius istui narisevan pyöreän pöydän viereen ja laittoi hattunsa pöydälle, ja Lily leijutti hänelle mukillisen teetä. Hän painoi kämmenensä mukin ympärille. Sormia poltti mutta silti ne tärisivät, ja James istui hänen viereensä ja painoi niskan seinää vasten.<br/> <br/> ”Eikö se lopu?”<br/> <br/> ”Ei”, Sirius sanoi ja nosti teemukia. Tee tärisi niin kuin järvi kaatosateella. Hän oli käynyt järvellä lapsena. Unissa hän muisti sen hyvin. Ja joskus valveillakin.<br/> <br/> ”Minä en nuku juurikaan”, James sanoi ja joi omaa teetään vakailla käsillä. ”Välillä luulen että nukun ja sitten Lily sanoo minulle että minä olen hereillä.”<br/> <br/> ”Sinä olet hereillä”, Lily sanoi, istuutui pöydän ääreen ja painoi viskipullon Siriuksen hatun viereen.<br/> <br/> ”Se pahenee välillä”, Sirius sanoi ja katseli käsiään, ”ja välillä loppuu melkein kokonaan. Mutta joskus tulee jotain… toissapäivänä Oljo pudotti tarjottimen alakerrassa. Jotain hopea-astioita.”<br/> <br/> ”Oljo?”<br/> <br/> ”Kotitonttu”, James sanoi Lilylle ja kääntyi sitten uudestaan kohti Siriusta, ja Sirius joi vähän teetään ja painoi sitten kämmenen kasvoille. Tuntui siltä kuin kasvotkin olisivat tärisseet. Silloin kaksi päivää sitten hän oli havahtunut siihen että makasi lattialla pää painettuna käsien väliin. Kaikki tärisi mutta se oli vain pään sisällä, tietenkin oli, niin kuin konekivääritkin. Tai ne olivat varmaan sydämenlyöntejä. Hän oli avannut ikkunan ja hengittänyt vähän aikaa, niin kauan että hiki muuttui kylmäksi iholla, ja sitten hän oli tehnyt itselleen kuuman kylvyn ja istunut siellä ja pidellyt omia kasvojaan.<br/> <br/> ”Minä säikähdin”, hän sanoi ja nyökkäsi kohti viskipulloa. ”Saako tuota juoda?”<br/> <br/> ”Se varmaan muuttuu paremmaksi”, James sanoi ja ojensi pullon hänelle. ”Kun on mennyt vähän enemmän aikaa.”<br/> <br/> ”Minulla on sinulle jotain”, Lily sanoi ja nousi seisomaan.<br/> <br/> Sirius painoi kämmenet polviin ja suoristi selkänsä vaikka hartiat painoivat. James avasi viskipullon korkin ja kaatoi sitten siitä omaan lasiinsa, työnsi tuolin sivuun ja käveli Lilyn perään.<br/> <br/> ”Odota vähän aikaa”, James sanoi Lilyn selälle. Lily avasi vinon lipaston alimman laatikon ja kaivoi jotain sukkien seasta. ”Jutellaan ensin kuulumisia.”<br/> <br/> ”Te juttelette Ranskasta”, Lily sanoi, ”me voimme tehdä tämän ihan hyvin saman tien. Sirius, tämä on sinulle.”<br/> <br/> Sirius veti taikasauvan käteen ennen kuin ehti ajatella tekevänsä niin. Lily puri alahuultaan ja ojensi käsiasetta häntä kohti kahva edellä, ja hän laski taikasauvansa alemmas. <em>Helvetti.</em> James tuijotti häntä otsa rypyssä ja käänsi katseensa pois kun hän katsoi kohti, mutta Lily katsoi suoraan häneen ja hymyili sitten ihan vähän.<br/> <br/> ”Mistä sinä sait tuon?” hän kysyi.<br/> <br/> ”Minulla on tuttuja armeijassa”, Lily sanoi. ”Serkkuja. Sellaisia joilta on helppo varastaa. Koko Britannian aseet tulevat takaisin sodasta. Ei kukaan kaipaa muutamaa.”<br/> <br/> ”Muutamaa?”<br/> <br/> ”Minulle, Jamesille ja sinulle”, Lily sanoi, ”ja muutama ylimääräinen. Remukselle, jos hän haluaa tällaisen.”<br/> <br/> ”Dumbledorelle?”<br/> <br/> ”Ei hitossa”, Lily sanoi ja käveli sitten Siriuksen luokse, ja hän tajusi että seisoi edelleen siinä pöydän vieressä. Hän antoi Lilyn painaa aseen kahvan käteensä, ja sitten hän asetteli sormensa kahvan ympärille ja osoitti aseen piipun kohti keittiökaapin reunaa. Se tuntui raskaalta kädessä.<br/> <br/> ”Tietääkö Dumbledore tästä?” hän kysyi, otti panokset pois ja pudotti ne taskuunsa.<br/> <br/> ”Ei”, Lily sanoi, ”mutta kyllä hän arvaa. Osa Voldemortin miehistä oli myös Ranskassa. Emme me tiedä millä he aikovat sotia.”<br/> <br/> ”Mutta näitä ei missään tapauksessa käytetä”, James sanoi.<br/> <br/> ”Ellei ole pakko”, Lily sanoi.<br/> <br/> ”Ne ovat vain varmuuden vuoksi”, James sanoi.<br/> <br/> ”Hyvä”, Sirius sanoi, laittoi aseen takin sisätaskuun, istuutui takaisin tuolilleen ja nosti teekupin. Kädet tärisivät hiukan vähemmän kuin äsken. Ase painoi rintalastaa vasten.<br/> <br/> ”Puhutaan jostain muusta”, James sanoi ja joi viskiään. ”Oletko nähnyt Remusta?”<br/> <br/> ”En kovin paljon”, Sirius sanoi. ”Joskus. Muutaman kerran.”<br/> <br/> ”Hän on vielä hiljaisempi kuin koulussa.”<br/> <br/> ”Kyllä hän puhuu. Toisinaan.” Tee loppui ja hän kaatoi itselleen viskiä. Kotona hän laittaisi aseen jonnekin mistä sen saisi helposti, mutta ei liian helposti. ”Hän vihaa niitä hommia mitä Dumbledore laittaa hänet tekemään.”<br/> <br/> ”Mitä?” Lily kysyi ja nojasi kyynärpäät pöydälle.<br/> <br/> ”Vakoilua”, Sirius sanoi, ”samaa kuin minäkin. Kyllä te tiedätte.”<br/> <br/> ”Meidän ei pitäisi puhua tästä”, James sanoi.<br/> <br/> ”Hänen pitää vakoilla muita…”<br/> <br/> ”James kertoi minulle”, Lily sanoi. ”Ja olisin saattanut arvata muutenkin. Niistä arvista.”<br/> <br/> ”Älä sano tuota hänelle. Hänen pitää vakoilla sellaisia kuin hän, ja muitakin. Vampyyreja ja… en ole edes ihan varma. Mutta eihän hän oikein puhu.”<br/> <br/> Lily ja James tuijottivat häntä kasvot vakavina ja vähän tyhjinä, ja hän tajusi ettei edes muistanut mitä Lily ja James tekivät. Hän ei jaksanut kysyä. Siinä oli jo tarpeeksi, että hän oli löytänyt eilen Remuksen eteisestään märkänä sukkia myöten. <em>Minä en pysty tekemään sitä</em>, Remus oli sanonut ja ensin hän oli kuvitellut, että Dumbledore oli laittanut Remuksen tappamaan jonkun. Mutta kyse olikin ollut jostain juhlista. Hän oli antanut Remukselle viskiä ja luvannut mennä sinne Remuksen kanssa.<br/> <br/> ”Minä menen huomenna hänen kanssaan”, hän sanoi nyt ja siirteli teemukiaan pöydällä niin että koko huone tuntui narisevan, ”johonkin sellaiseen paikkaan missä ne tapaavat.”<br/> <br/> ”Miksi?” James kysyi, ja Lily tyhjensi viskilasinsa.<br/> <br/> ”Ja hän tulee minun kanssani”, Sirius sanoi, ”meille. Meillä on huomenna illalliset sukulaisille ja tuttaville. Dumbledore haluaa että minä juttelen niiden kanssa ja yritän selvittää että kuka on jo Voldemortin puolella. Tai että voisiko jonkun saada Dumbledoren puolelle. Remus tulee mukaan.”<br/> <br/> ”Miksi?” Lily kysyi mutta paljon pehmeämmällä äänellä.<br/> <br/> Sirius pudisteli päätään ja joi vähän viskiä.<br/> <br/> ”Ole varovainen”, James sanoi, ”siellä… minne te ikinä menettekin. Jos ne tajuavat että sinä olet ihminen –”<br/> <br/> ”Eihän sitä näe päältä päin.”<br/> <br/> ”Sinä olet Sirius hiton Black”, James sanoi ja hieroi leukaansa. ”Entä jos ne tuntevat sinut?”<br/> <br/> Sirius käänsi katseensa ulos ikkunasta. Sitä hänkin oli miettinyt. Mutta Remus oli katsonut häntä suoraan silmiin, ja hän oli sanonut Remusta Remukseksi eikä Remus ollut sanonut siihen mitään. Ja sitten vähän myöhemmin Remus oli istunut hänen lattiallaan ja juonut hänen viiniään silmät puolittain kiinni, ja hän oli toivonut että hänellä olisi ollut jotain vahvempaa. Vaikka morfiinia. Remuksen rinta oli kohonnut ja laskenut hengityksen mukana ja hän oli katsellut sitä, ja muutaman kerran Remus oli napannut hänen katseensa hitailla viininsekaisilla silmillä mutta ei ollut sanonut siitäkään mitään. Joskus koulussa hän oli ajatellut että James oli hänen paras ystävänsä. Ehkä hän ajatteli niin vieläkin. Mutta Jamesilla oli Lily joka piilotti jästiaseita sukkalaatikkoihin, eikä hänellä ollut ketään muuta kuin äiti johon ei voinut luottaa ja Regulus joka ei tullut kotiin.<br/> <br/> ”Illalliset meillä”, hän sanoi ja painoi viskilasia niin lujasti pöytää vasten että kädet lakkasivat hetkeksi tärisemästä, ”hiton illalliset. En ole ollut sellaisissa sen jälkeen kun olin kahdeksantoista. En tiedä enää miten niille ihmisille puhutaan. Mutta ainakin Remus on siellä.”<br/> <br/> Hänestä tuntui että Lily ja James katsoivat toisiaan, mutta hän koetti olla huomaamatta. Hetken kuluttua hän sanoi että hänen pitäisi varmaan mennä, ja Lily ja James saattoivat hänet alakerran käytävälle ja katsoivat sitten kun hän käveli avoimesta ovesta kadulle. Kun hän kääntyi katsomaan taakseen, käytävä oli taas pölyinen ja tyhjä. Hän olisi halunnut hyvästellä mutta varmaan oli liian myöhäistä, ja niinpä hän sulki oven ja kiersi sitten pitkää reittiä Viistokujalle. Sieltä hän voisi kaikkoontua. Hän piti kädet taskuissa eikä koskenut aseeseen, mutta silti tuntui että se hakkasi askelten mukana rintalastaa. Hänellä oli vähän pahempi tai parempi olo. Miten sen nyt otti. Tai ehkä se johtui viskistä.<br/> <br/> <br/> **<br/> <br/> <br/> Tällä kertaa Oljo toi Remuksen hänen huoneeseensa asti. Remus painoi oven kiinni perässään ja katseli seiniä, ja hän vilkaisi olkansa yli ja käänsi sitten katseensa takaisin peiliin. ”Riisu nuo.”<br/> <br/> ”Mitä?” Remus kysyi vähän yllättyneellä äänellä. <em>Hitto.</em> Välillä hän oli miettinyt että Remus ei yllättyisi mistään mitä hän tekisi, tuijottaisi vain sillä samalla sumealla katseella. Näin helppoa se siis oli.<br/> <br/> ”Vaatteet”, hän sanoi ja katseli sitten peilin kautta, kuinka Remus tuijotti häntä silmät suurina. Hitto että hän olisi halunnut jatkaa tätä vielä jonkin aikaa, mutta ennen pitkää Remus joko lähtisi tai työntäisi taikasauvan hänen kaulaansa. ”Tuo takki on liian pieni. Ja hihat ovat rispaantuneet. Ja tarvitset solmion. Tänne tulee väkeä joka vilkaisee sinua kerran ja kuvittelee että joku on raahannut sinut kadulta sisään.”<br/> <br/> Remus painoi kämmenen leukaansa vasten ja katsoi häntä kulmakarvat koholla.<br/> <br/> ”Pää kiinni”, hän sanoi ja mietti, oliko Remuksen naama vähän punaisempi kuin yleensä. ”Ei tämä ole sellaista. Sinä autat minua ja minä autan sinua. Mistä sinä edes sait tuon takin?”<br/> <br/> ”Kävin kotona.”<br/> <br/> Hän rypisti otsaansa peilikuvalle. Remus kuitenkin väisteli hänen katsettaan, joten hän kääntyi ympäri. ”Kotona?”<br/> <br/> ”Walesissa.”<br/> <br/> ”<em>Walesissa?</em>”<br/> <br/> Remus hieroi otsaansa. ”Kyllä sinä sen tiesit.”<br/> <br/> ”Onko sinulla kuuma?” Sirius kysyi. ”Näytät vähän punaiselta.”<br/> <br/> Remus räpytteli silmiään suu auki ja näytti hetken siltä että aikoi kiroilla hänelle, ja hän tunsi miten ihoa kihelmöi paidan alla. Sitten Remus nuolaisi ylähuultaan ja painoi suun kiinni, kokosi olkapäänsä ja käänsi taas katseensa pois. Sirius napitti paitansa loppuun ja piti huolta ettei pettymys näkynyt kasvoilla. Hän oli saanut Remus Lupinin tänään jo yllättymään. Ja hänellä olisi Remus koko illan, ensin näillä hemmetin illallisilla ja sitten joissain niin hämärissä juhlissa ettei hän viitsinyt edes miettiä sitä vielä. Hän ehtisi vielä vaikka mitä.<br/> <br/> Hän ei ollut nähnyt Remusta melkein viikkoon sen jälkeen, kun he olivat istuneet samassa junassa matkalla kotiin ja sitten seuraavana iltana Dumbledore oli värvännyt heidät siihen sotaansa Alice ja Frank Longbottomin olohuoneessa. Ensin hän oli kuvitellut että heillä olisi varmaan tapaamisia kaiken aikaa. Hän oli kuvitellut että istuisi Remuksen vieressä jossain hämärässä huoneessa ja pitäisi huolta että heidän jalkansa osuisivat toisiinsa. Mutta vaikutti siltä että Dumbledore piti heidät mieluummin erillään. Se olisi tietenkin pitänyt arvata. Dumbledore kertoisi jokaiselle aivan vähän ja eri asioita, ja sillä tavalla kukaan heistä ei voisi pilata kaikkea, ei ainakaan kovin helposti. Niinpä hän oli viikon odottelun jälkeen selvittänyt sen Remuksen majapaikan sijainnin ja seissyt kadun vastakkaisella laidalla polttamassa tupakkaa aamulla melkein tunnin ennen kuin Remus oli tullut ulos.<br/> <br/> Hän piti Remuksesta. Se oli aika selvää. Hän piti siitä miten Remus tuijotti häntä. Hän piti jopa siitä miten Remus näytti koko ajan siltä kuin olisi odottanut että joku vetäisi aseen esiin. Kyllä hän tiesi millaista se oli. Hän tiesi miltä se tuntui. Mutta hän kaivaisi sen ulos Remuksesta jos sen vain mitenkään voisi kaivaa, ja sitten Remus ei olisi niin helvetin varautunut koko ajan vaan hymyilisi hänelle, ja tietenkin puhuisi.<br/> <br/> ”Kokeile minun takkiani”, hän sanoi nyt ja nyökkäsi kohti tuolinselkää, jolla takki retkotti. ”Jos se on sopivaa kokoa niin pyydetään Oljoa tuomaan toinen.”<br/> <br/> Tietenkään takki ei olisi sopivan kokoinen. Remus oli monta tuumaa pitempi kuin hän. Hän odotti peilin edessä, kun Remus riisui oman takkinsa, jätti sen hänen sängylleen ja työnsi sitten kätensä takin hihoihin. Toisen hihan kohdalla Remus jähmettyi. ”Mitä –”<br/> <br/> ”Lily hankki sen”, Sirius sanoi. ”Älä kerro kenellekään.” Remus katsoi häntä niin kuin olisi miettinyt, kuinka typerä hän oikein oli. Hän piti myös siitä. ”Hänellä on kuulemma ylimääräisiä. Haluatko?”<br/> <br/> ”En”, Remus sanoi ja ojensi aseen hänelle. Hän otti sen ja laittoi lipaston päälle.<br/> <br/> ”Miten niin et?”<br/> <br/> Remus pudisteli päätään ja asetteli takkia paremmin olkapäille mutta vilkuili asetta edelleen. Hän pysähtyi Remuksen eteen ja nykäisi takin olkapäitä, ja Remus käänsi kasvonsa varmaan niin kauas hänestä kuin pystyi. Hän odottaisi että Remuksen tukka olisi taas vähän pitempi, ja sitten hän työntäisi sormensa Remuksen hiuksiin.<br/> <br/> ”Pari loitsua”, hän sanoi, ”ja se on oikein hyvä. Jos joku sanoo jotain niin sano että nykyisin on niin vaikea löytää hyvää räätäliä. Kaikki tajuavat sen.”<br/> <br/> Remus tuhahti ja astui kauemmas hänestä, ja hän antoi Remuksen peruuttaa sängyn luo. Remus kuitenkin näytti vähän välttelevän sänkyäkin.<br/> <br/> ”Sinun pitää vaihtaa loputkin. Oljo tuo sinulle jotain sopivaa.”<br/> <br/> ”En minä vaihda loppuja.”<br/> <br/> ”Saat pukea minut myöhemmin”, Sirius sanoi ja käveli takaisin peilin eteen, ”sitten kun me lähdemme sinne toiseen paikkaan.”<br/> <br/> Remus katsoi häntä niin kuin ei olisi uskonut mitä hän oli juuri sanonut. Hän katseli Remusta peilin kautta ja kutsui sitten Oljon, joka toi toisen takin ja mustat housut ja valkoisen paidan ja solmion ja teki kaikki loitsut tuijottaen heitä niin kuin se olisi ollut kaikkein kammottavin pyyntö ikinä. Kun Oljo oli mennyt, Remus riisui vaatteensa ilman erityistä käskyä mutta teki sen kasvot nurkkaan päin, ja Sirius sytytti tupakan ja seisoi sitten ikkunan vieressä katselemassa Remuksen selkää. Muutaman kerran Remus vilkaisi olkansa yli ja silloin hän kohotti aina kulmakarvojaan mutta koetti tehdä sen mahdollisimman ystävällisesti, eikä Remus käskenyt hänen lakata tuijottamasta. Se oli varmaan jonkinlainen voitto.<br/> <br/> ”Oletko varma ettet halua tätä?” hän kysyi vielä ennen kuin he lähtivät alakertaan. Äänistä päätellen ensimmäiset vieraat olivat jo tulleet. Remus käänsi päänsä pois mutta Remuksen silmät pysyivät silti aseessa, jota Sirius ojensi.<br/> <br/> ”Nyt?” Remus kysyi. ”Täällä?”<br/> <br/> ”Osa heistä on takuulla Voldemortin puolella”, Sirius sanoi.<br/> <br/> ”Mutta me vain vakoilemme.”<br/> <br/> ”Totta kai me vain vakoilemme”, hän sanoi ja laittoi aseen takin sisätaskuun, koska selvästi Remus ei halunnut sitä. Remus seisoi suljetun oven edessä ja hengitti syvään niin että loitsuilla pidennetty valkoinen paita nousi ja vajosi. Sirius varmisti vielä peilistä että hiukset olivat hyvin. Ase lepäsi kylkiluita vasten. ”Mutta jos joku ampuu minua niin minä ammun takaisin. Mitä sinä teit Ranskassa?”<br/> <br/> Remus vilkaisi häntä ja painoi sitten käden ovenkahvalle. ”Mennäänkö?”<br/> <br/> ”Minä olin jalkaväessä”, Sirius sanoi.<br/> <br/> Remus käänsi ovenkahvan alas. Ovi tärähti. Sirius huokaisi ja käveli sitten ovelle, potkaisi sitä reunaan ja työnsi sen auki. ”Se ei pidä vieraista”, hän sanoi. ”Koko talo on samanlainen. Kannattaa pysyä erossa seinistä, varsinkin salissa. Liian monta sukupolvea pelkkiä Blackeja.”<br/> <br/> Remus tuijotti häntä niin kuin olisi koettanut päättää uskoisiko. Hän taputti Remusta olkapäälle ja lähti sitten kävelemään kohti portaita ennen kuin Remus ehtisi sanoa mitään. Alakerrasta kuului miten viinilasit ja korkokengät sekoittuivat ihmisten ääniin. Eräät olivat ilmeisesti jo ryhtyneet väittelemään, ja hänestä tuntui että ainakin puolet niistä oli tauluja. Toivottavasti kukaan ei ollut ottanut kirjaston isosetää verhon alta. Mutta Remus seurasi aivan hänen vasemman olkapäänsä takana, niin lähellä että jos hän nyt pysähtyisi yllättäen, Remus törmäisi hänen selkäänsä. Ehkä Remus seuraisi häntä tuolla tavalla koko illan, ei uskaltaisi lähteä kauas hänestä eikä myöskään katsoa häntä silmiin. Hän painoi kämmenselän suun eteen ja hymyili, ja sitten he olivat eteishallissa ja taulut ja ihmiset kääntyivät katsomaan heitä silmät kutakuinkin yhtä elävinä.<br/> <br/> <br/> **<br/> <br/> <br/> Hän piti huolen että Remus pysyi hänen vierellään. Se ei onneksi ollut vaikeaa, koska Remus ei näyttänyt haluavan lähteä paria askelta kauemmas hänestä. Kun hänen piti ensimmäisen ruokalajin jälkeen mennä kuselle, Remus seurasi häntä takapihalle ja seisoi sitten hänen vieressään pimeässä nurkassa kutakuinkin kirjaston salaoven kohdalla. Kukaan ei luultavasti näkisi heitä ikkunasta ja jos näkisi niin sen parempi. Hän kääntyi katsomaan Remusta vasta kun oli saanut vetoketjun taas kiinni, ja Remus käänsi katseensa pois hänestä ja nuolaisi ylähuultaan.<br/> <br/> ”No?”<br/> <br/> ”Mitä no?” Remus kysyi. Pimeässä Remuksen loihditut vaatteet näyttivät aivan aidoilta. Hän olisi halunnut viedä Remuksen yläkertaan ja riisua ne.<br/> <br/> ”Mitä pidät?”<br/> <br/> ”Mistä?” Remus kysyi vähän kireällä äänellä.<br/> <br/> Minusta, Sirius ajatteli. ”Talosta. Juhlista. Sukulaisista.”<br/> <br/> ”Ovatko nämä kaikki sukulaisia?” Remus kysyi ja osoitti kutakuinkin omenapuiden suuntaan.<br/> <br/> ”Totta kai. Ainakin parin sukupolven takaa tai avioliiton kautta.”<br/> <br/> Remus katsoi ensin häntä ja sitten hänen kenkiään, niin että katon varjo putosi Remuksen kasvoille. ”Mutta sinä et… sinulla ei ole…”<br/> <br/> ”Vaimoa”, hän sanoi, ”ei hitossa.” Hän aikoi sanoa jotain muutakin, mutta kurkku tuntui vähän omituiselta. Hän sytytti tupakan. Sota oli pistänyt sen kaiken tauolle vähäksi aikaa. Muuten hän varmaan olisi ollut jo naimisissa. Mutta nyt äiti käveli viinilasi kädessä pitkin huoneita ja katseli verhojen välistä kadulle niin kuin olisi odottanut että Dumbledoren ja Riddlen miehet yhdessä tulisivat tappamaan heidät, ja Reguluksesta ei ollut kuulunut mitään sen elokuussa tulleen kirjeen jälkeen. Hän olisi varmaan turvassa vähän aikaa, ennen kuin äiti ryhtyisi järjestelemään hänelle morsianta.<br/> <br/> Remus katseli häntä ja hän ojensi savukkeenlopun Remukselle. Kylmä ilma takertui nihkeään ihoon. He menivät takaisin sisälle ja tajusivat että ruokapöytä oli raivattu pois. Lapsena hän oli miettinyt että ehkä jossain oli paikka, joka oli täynnä asioita joita velhot häivyttivät näkyvistä. Mutta sitten hän oli kysynyt isältä ja isä oli sanonut että ruokapöytä siirrettiin aina loitsulla kellariin jossa oli sille oma huone, ja että se oli kulkenut suvussa jo ainakin kaksi vuosisataa. Hän kuvitteli miten veisi Remuksen kellariin ja painaisi olkapäistä siihen pöydälle, ja sitten hän pysähtyi huoneen laidalle ja Remus melkein törmäsi häneen.<br/> <br/> Gramofoni soitti etäisesti tutun kuuloista valssia. Ihmiset olivat ryhmittyneet kahden tai kolmen joukkoihin mulkoilemaan toisiaan ja kehumaan toistensa asuja, ja hän sanoi Remukselle että heidän varmaan pitäisi kierrellä vähän, koettaa kysellä. Remus näytti kauhistuneelta. Hän painoi kämmenen hetkeksi Remuksen selälle ja mietti tiesikö Dumbledore miten kehnoja vakoojia oli palkannut, paitsi että eihän heille maksettu mitään, he olivat mukana koska muuten heille kävisi vielä huonommin. Hän haki heille molemmille viinilasit mutta tajusi nopeasti ettei pystynyt pitelemään omaansa, ei ainakaan kovin pitkään. Niinpä hän ojensi oman lasinsa Remukselle aina kun kädet alkoivat täristä, ja Remus piteli sitä ja seurasi hänen vierellään, kun hän kävi kyselemässä serkuilta ja pikkuserkuilta, olivatko nämä kuulleet niistä poliittisista erimielisyyksistä joita Lontoossa kuulemma nykyään oli. Välillä hän piti hetken kättään Remuksen selällä jotta kukaan ei luulisi Remusta palvelijaksi, ja Remus ei sanonut mitään paitsi toisinaan jotain säästä ja sitten joi vahingossa hänenkin viinilasinsa tyhjäksi.<br/> <br/> Kaikki olivat kuulleet jotain. Hän oli ihan varma siitä. Bellatrix sanoi eniten, tarttui häntä ranteesta ja puristi kun hän mainitsi Dumbledoren nimen. Hän katsoi miten hänen sormensa alkoivat täristä ja sanoi itselleen ettei vetäisi asetta takintaskusta, ei taikasauvaa, ei kumpaakaan. Ja Remus seisoi hänen vieressään ja tuijotti häntä samalla sumealla katseella. Bellatrix päästi irti hänen ranteestaan, painoi hänen kätensä omiensa väliin ja nuolaisi alahuultaan, ja hän katsoi punaisia huulia jotka kääntyivät hymyyn ja mietti mitä hittoa Dumbledore oikein oli ajatellut.<br/> <br/> ”Bellatrix Black”, hän sanoi Remukselle vähän myöhemmin, kun he seisoivat taas kirjahyllyn vieressä kutakuinkin <em>iänikuisten loitsukirjojen </em>kohdalla. Muutama oli yrittänyt jo purra häntä mutta toistaiseksi ne olivat uskoneet pelkkää katsetta. ”Hänet on jo pidätetty kerran. Hän on kihloissa Rodolphus Lestrangen kanssa, tuo komea mies tuolla pianon vieressä, jotain sukua mutta en muista mitä.”<br/> <br/> ”Komea?” Remus sanoi.<br/> <br/> Hän kääntyi katsomaan Remusta ja avasi suunsa mutta sulkikin sen sitten saman tien uudestaan. Äiti pujotteli ihmisten välistä heitä kohti toisessa kädessä viinilasi ja toisessa viski.<br/> <br/> ”Sirius”, äiti sanoi ja asettui heidän väliinsä ennen kuin Sirius ehti tehdä mitään, ojensi hänelle viinilasin ja nykäisi sitten mustia hansikkaitaan kyynärvarresta. ”Kuka tämä on?”<br/> <br/> ”Remus Lupin”, Sirius sanoi ja koetti katsoa Remusta äidin olkapään yli, mutta äiti astui lähemmäs häntä. Viinilasi hänen kädessään alkoi täristä. Hän vilkuili ympärilleen mutta lähin lipastokin oli huoneen toisella puolella. Jos hän yrittäisi ojentaa viinilasiaan Remukselle äidin ohi, äiti huomaisi heti mitä hän teki. Ehkä äiti löisi häntä kädelle niin kuin joskus lapsena.<br/> <br/> ”Remus Lupin”, äiti toisti silmät edelleen hänessä.<br/> <br/> ”Sinä olet tavannut Remuksen”, hän sanoi. ”Hän on käynyt täällä ennenkin.”<br/> <br/> ”Meitä ei ole esitelty”, äiti sanoi ja nyökkäsi kohti hänen viinilasiaan. ”Juo tuota.”<br/> <br/> Hän nielaisi ja nosti sitten viinilasin huulilleen. Viini oli tummaa ja niin täyteläistä että tuntui juuttuvan kurkkuun. Hän mietti oliko sekin kulkenut suvussa jo pari vuosisataa. Hän yski vähän, joi lasin tyhjäksi ja antoi sen sitten äidille, ja äiti hymyili hänelle sitä hymyä jota hän oli pelännyt lapsena.<br/> <br/> ”Luulisi että viini auttaisi”, äiti sanoi.<br/> <br/> Sirius painoi molemmat kätensä selän taakse. ”Ei se auta.”<br/> <br/> ”Miksi ne kutsuivatkaan sitä”, äiti sanoi, ”kanoottishotiksi?”<br/> <br/> ”Kranaattishokiksi.”<br/> <br/> ”Hänellä ei ole sitä”, äiti sanoi ja nyökkäsi kohti Remusta, joka seisoi paikallaan liikkumattomana niin kuin asennossa. Sirius katsoi Remusta. Remus näytti katsovan Narcissan mekon helmaa muttei varmaan nähnyt mitään. Sydämenlyönnit alkoivat muuttua raskaammiksi. Sitten äiti huokaisi äänekkäästi, työnsi viskilasin hänen käteensä ja käveli Lucretian luokse, ja hän nosti viskilasin ylemmäs. Remuksen sormet tarttuivat hänen ranteeseensa.<br/> <br/> ”Älä viitsi”, Remus sanoi ja otti viskilasin häneltä. ”Sinähän sanoit hänelle ettei se auta.”<br/> <br/> ”En minä juo siihen.”<br/> <br/> ”Et tietenkään”, Remus sanoi ja joi sitten hänen viskinsä, ja hän katsoi miten Remuksen kasvojen lihakset liikahtivat ihan vähän. Ehkä hän saisi Remuksen joskus irvistämään. Nyt sitä oli melkein mahdoton kuvitella.<br/> <br/> Vähän myöhemmin Narcissa saartoi hänet pianon luona ja veti hänet tanssimaan. Hän katseli Narcissan olkapään yli, kuinka Remus koetti kadota huonekalujen sekaan. Hän oli melko varma ettei Remus lähtisi täältä ilman häntä, ei vaikka hän tekisi mitä. Hän laittoi sormensa Narcissan hiuksiin ja Narcissa tuijotti häntä silmät kapeina. Hän oli melko varma että Narcissa oli ollut Reguluksen lempiserkku.<br/> <br/> ”Milloin Regulus tulee?” Narcissa kysyi ja katsoi häntä pää hiukan kallellaan. Narcissan hiukset tuntuivat kylmiltä. Se johtui varmaan loitsusta joka piti kampausta paikallaan.<br/> <br/> ”En tiedä.”<br/> <br/> ”Mutta siellä ei sodita enää.”<br/> <br/> ”Ei niin.”<br/> <br/> ”Eikä hän ole kuollut.”<br/> <br/> Sirius veti sormensa hitaasti pois Narcissan hiuksista. Remus katseli häntä huoneen toiselta reunalta mutta hän ei ollut varma, näkikö Remus mitään. Ehkä Remuksen silmät olivat vain juuttuneet häneen. Remus ainakin näytti siltä ettei olisi kääntänyt katsettaan vaikka joku olisi työntänyt aseen kiinni leukaan, ja sitten hän muisti että hänen oma aseensa oli takintaskussa ja että Narcissan sormet olivat hänen solisluidensa kohdalla.<br/> <br/> ”Miksi me tanssimme?” hän kysyi.<br/> <br/> ”Minun pitää kuulemma valita toinen teistä”, Narcissa sanoi ja silitti peukalollaan hänen kaulaansa juuri kauluksen yläpuolelta. Hän nielaisi. ”Sitten kun Regulus palaa.”<br/> <br/> ”Minä en ole kuullut mitään.”<br/> <br/> ”Äiti puhuu aina humalassa”, Narcissa sanoi, ”mutta kyllä hän tarkoittaa sitä.”<br/> <br/> ”Cissa –”, hän sanoi, mutta vanha lempinimi tarttui hänen kurkkuunsa.<br/> <br/> ”Sinun seuralaisesi katsoo minua niin kuin haluaisi tappaa minut”, Narcissa sanoi ja pyöräytti sitten hänet ympäri niin että hän näki taas suoraan Remukseen. ”Kuka hän muuten on? Maksatko sinä hänelle jotain?”<br/> <br/> ”En tietenkään maksa”, hän sanoi. Remus käänsi katseen pois hänestä, otti askeleen kohti ovea ja melkein törmäsi lipastonreunaan. ”Minun pitää mennä.”<br/> <br/> Hän oli Remuksen luona ennen kuin Remus pääsi edes ovelle saakka. Hän painoi kämmenen Remuksen selälle ja Remus työnsi hänen kätensä pois, ja sitten hän työnsi Remuksen sisään keittiön ovesta ja Remus työnsi hänet kaappia vasten ja päästi sitten irti hänestä. Hän hengitti syvään. Remus käveli pöydän toiselle puolelle, painoi kämmenet pöydälle ja katseen kämmeniin, ja jälkiruokakulhot leijuivat Remuksen käsivarsien välistä ovelle ja kohti salia.<br/> <br/> ”Meidän pitäisi mennä sinne toisiin juhliin.”<br/> <br/> ”Kuka se oli?” Remus kysyi ja pyyhki leukaansa kämmenselällä.<br/> <br/> ”Narcissa”, Sirius sanoi. ”Bellatrixin pikkusisko. Hänen pitää kuulemma mennä naimisiin minun tai Reguluksen kanssa.”<br/> <br/> ”Reguluksen?” Remus toisti ja vilkuili häntä, ja hän odotti, että Remus kysyisi milloin Regulus palaisi Ranskasta. Sitten hän kiertäisi pöydän ympäri ja tarttuisi Remuksen kaulukseen, ja ehkä Remus katsoisi suoraan häneen.<br/> <br/> Remus ei kuitenkaan sanonut mitään. Jälkiruokakulhot loppuivat ja keittiön ovi painui kiinni. Seinäkello sanoi hiljaisella äänellä ajattoman viisauden niin kuin aina puolen tunnin välein. Äiti oli inhonnut sitä niin kauan kuin Sirius muisti, mutta kuulemma se oli ollut suvussa jo ainakin viisikymmentä vuotta. Ehkä hän saisi sen häälahjaksi. Hän melkein nauroi ääneen mutta Remus katsoi häntä niin terävästi että kaikki juuttui hänen sisälleen, ja sitten hän sanoi että heidän tosiaan pitäisi mennä.<br/> <br/> <br/> **<br/> <br/> <br/> Hän oli juonut liikaa. Hän tajusi sen heti kun he ilmiintyivät jonnekin Thamesin varteen ja vieressä olevan tehtaan savu meni keuhkoihin. Hän yski ja Remus painoi kämmenen hänen suulleen, ja sitten hän tuijotti Remusta sen yli ja mietti mitä Remus tekisi jos hän nyt puraisisi tätä sormeen. Remus veti kätensä pois ja suoristi sitten paitaansa. He olivat käskeneet Oljon muuttaa paidat mustiksi. Ainakin heihin olisi nyt vaikeampi osua.<br/> <br/> ”Minne me menemme?” hän kysyi, kun he olivat kävelleet vähän aikaa reittiä, joka vaikutti tehtaiden takapihoilta. Toisinaan ilma haisi niin kovasti paskalta että sekin alkoi yskittää.<br/> <br/> ”Ole nyt jo hiljaa”, Remus sanoi ja kääntyi sitten taas. Hän mietti oliko Remuksella kartta. Ehkä Dumbledore oli antanut kartan. Ehkä Remus veisi heidät väärään paikkaan ja heidät ammuttaisiin ja heitettäisiin jokeen. Ehkä -<br/> <br/> Remus työnsi hänet läpi ovesta jota hän ei ollut huomannut ollenkaan. Täällä haisi lähinnä viinalta, tupakalta ja vahvalta hajuvedeltä. Hän räpytteli silmiään ja odotti että ne tottuivat hämärään. Musiikkia ei ollut niin että jokainen askel kaikui ympäri kivistä huonetta, ja ihmiset kääntyivät katsomaan heitä yksi kerrallaan. Tai ei hän ollut aivan varma, olivatko nämä ihmisiä.<br/> <br/> Hän katsoi Remusta. Remuksella oli taas se sumea ilmeensä, se josta mikään ei päässyt läpi, ja sitten Remus lähti kävelemään kohti mustatukkaista naista ja punatukkaista miestä jotka istuivat puolittain hajonneen pöydän ääressä. Sirius seurasi. Täällä oli niin hiljaista että sydämenlyönnit alkoivat taas kuulua pään sisällä. Hän yritti pakottaa ne tasaisiksi.<br/> <br/> ”Hei”, Remus sanoi ja nyökkäsi kohti vapaata tuolia. ”Voiko tähän istua?”<br/> <br/> Mies otti pitkän kulauksen juomastaan. Nainen risti sormet pöydän päälle.<br/> <br/> ”Tulin kaksi viikkoa sitten Ranskasta”, Remus sanoi. ”En tunne täältä vielä ketään.”<br/> <br/> ”Kuka tuo on?” nainen sanoi ja nyökkäsi kohti Siriusta.<br/> <br/> ”Thomas”, Remus sanoi ja ojensi sitten kätensä naiselle. ”Ja Remus Lupin.”<br/> <br/> ”Ada Smith”, nainen sanoi, tarttui Remuksen ranteeseen ja työnsi hihan ylös kyynärvartta pitkin. ”Ihmissusi.”<br/> <br/> Remus tuijotti kättään ja sitten naista. ”Saanko istua?”<br/> <br/> ”Entä hän?”<br/> <br/> ”Uusi”, Remus sanoi, veti tuolin kauemmas pöydästä ja istuutui. Sirius tuijotti. Sitten Remus kääntyi kohti häntä ja katsoi suoraan häneen. ”Thomas?”<br/> <br/> Hän istui Remuksen viereen. Hän tarvitsi ehdottomasti juoman mutta edellisetkin tuntuivat yhä. Remus nojasi naista kohti ja kysyi kuinka paljon heitä oli, ja nainen nauroi äänellä joka kaikui ja helisi Siriuksen pään sisällä. Hän painoi kämmenet kiinni polviin pöydän alla. Hän ei kestäisi tätä pitkään. Oli ollut hullua tulla tänne. Oli ollut hullua puhua Dumbledoren kanssa silloin ensimmäisenä päivänä, ensimmäisenä hiton päivänä sen jälkeen kun hän oli tullut Ranskasta. Ei hänestä ollut tällaiseen. Hän olisi voinut jäädä Ranskaan. Ne olisivat saaneet haudata hänet sinne. Ne olisivat -<br/> <br/> Remus tarttui hänen käteensä pöydän alla ja puristi sen sormiensa sisään. Hän veti syvään henkeä.<br/> <br/> ”Kranaattishokki”, Remus sanoi. ”Hän oli Ranskassa. En ole ollut kotona vielä yhtään täysikuuta. Miten te –”<br/> <br/> ”Rintamalla ei ole ihmissusia”, punatukkainen mies sanoi. ”Sinut olisi ammuttu saman tien.”<br/> <br/> Remus katsoi miestä pöydän yli ja puristi yhä Siriuksen kättä. ”Varastin morfiinia. Etsin hyvän piilopaikan ja sitten otin sitä niin paljon että pysyin hiljaa.”<br/> <br/> ”Hyvän piilopaikan?” mies kysyi muttei kuulostanut enää yhtä varmalta.<br/> <br/> ”Mitä te juotte?” Remus kysyi.<br/> <br/> ”Rommia”, nainen sanoi. ”Sinun pitäisi jutella Fenrirille. Osa meistä menee kaupungin ulkopuolelle muuttumaan. Mutta sinun pitäisi jutella Fenrirille.”<br/> <br/> Remus päästi irti Siriuksen kädestä. ”Fenrirille?”<br/> <br/> ”Niin”, nainen sanoi, ”mutta hän ei ole täällä. Joskus hän kyllä käy. Mutta kaikki eivät pidä hänestä.”<br/> <br/> ”Miksi?” Remus kysyi tyynellä äänellä.<br/> <br/> ”Minä haen teille rommia”, nainen sanoi ja nousi seisomaan. ”Juoko kaverisi?”<br/> <br/> ”Ei”, Remus sanoi ja hymyili naiselle. ”Kiitos.”<br/> <br/> Sirius painoi selkänsä kiinni tuoliin ja katseli miten nainen pujotteli huoneen poikki. Punatukkainen mies sanoi Remukselle jotain tyhjistä varastoista satamassa. Remuksen oikea hiha oli yhä työnnetty kyynärpäähän ja Remus kuljetti kahta sormea yhden erityisen leveän arven yllä. Sirius mietti huomasiko punatukkainen mies, tai että huomasiko Remus. Ehkä Remus teki sen hänen takiaan. Tai ehkä Remus ei tehnyt mitään hänen takiaan. Ja sitten nainen palasi rommin kanssa ja hän toivoi että Remus olisi antanut hänen juoda, mutta Remus puristi taas hänen kättään pöydän alla ja ehkä näin oli parempi. Hänen päänsä oli joka tapauksessa jo raskas ja hän tajusi tuijottavansa Remusta silloinkin kun ei halunnut.<br/> <br/> Vähän myöhemmin Remus käski hänen istua paikallaan pöydässä ja kierteli itse ympäri huonetta sen mustatukkaisen naisen kanssa. Hän katseli Remuksen selkää. Hänestä ei tainnutkaan olla Remukselle mitään hyötyä. Ase painoi hänen rintaansa vasten mutta ei hän tietenkään voisi ampua ketään, eikä ampuisi, ei ikinä enää jos saisi päättää. Mutta tietenkään hän ei saisi päättää. Dumbledore laittaisi hänet ennen pitkää tappamaan jonkun. Ihan niin kuin Ranskassa. Ehkä se olisi vähän siistimpää koska mutaa ei olisi niin paljon. Tai ehkä hän ei edes pystyisi siihen enää kun hänen kätensä tärisivät eikä hän toisinaan erottanut sydämenlyöntejä konekivääristä. Hän katseli miten Remus jutteli tytölle joka ei voinut olla kahdeksaatoista ja jolla oli hirveän vaalea iho ja niin punaiset huulet että se olisi voinut olla verta. Ehkä äiti laittaisi hänet menemään naimisiin Narcissan kanssa. Pahemminkin voisi käydä. Hän antaisi Narcissan maata kenen kanssa tämä vain haluaisi ja sanoisi sitten että lapset olivat hänen. Iltaisin he joisivat teetä.<br/> <br/> Hän mietti vielä Narcissan peukaloa kaulallaan ja että vaatisikohan Narcissa että he menisivät sänkyyn, ja pystyisikö hän siihen, ja sitten joku istuutui hänen viereensä ja painoi käden hänen polvelleen. Hän puristi omat kätensä nyrkkiin.<br/> <br/> ”Sinä olet ihminen”, sanoi nainen jolla oli tummanruskeat kiharat hiukset ja melkein mustat silmät. ”Mitä helvettiä sinä –”<br/> <br/> ”Anna hänen olla”, Remus sanoi ja pysähtyi Siriuksen eteen. Remus näytti omituisen pitkältä mutta toisaalta katto oli matalalla. Sirius räpytteli silmiään ja koetti työntää viskin pois mielestä.<br/> <br/> ”Ihmiset eivät tule tänne”, nainen sanoi matalalla äänellä. ”Minulla on jano.”<br/> <br/> ”Älä viitsi”, Remus sanoi ja laittoi kämmenensä Siriuksen kaulalle. Sirius hätkähti ja yritti vetää päänsä pois mutta Remuksen sormenpäät liukuivat paidankauluksesta sisään. ”Hän on minun.”<br/> <br/> Mitä hittoa, hän ajatteli mutta ei kovin terävästi. Remus kiskaisi häntä käsivarresta ja alkoi sitten vetää häntä ovea kohti, ja hän hymyili ruskeahiuksiselle naiselle vaikka hänen kasvonsa eivät oikein liikkuneet. Remus työnsi hänet ovelle saakka ja sitten ulos. Haju täytti sieraimet, mutta Remus piti kiinni hänen käsivarrestaan ja veti hänet mukaansa, ja sitten haju katosi. Hän veti syvään henkeä. Remus päästi irti hänestä ja painoi kämmenet omille kasvoilleen, ja hän tajusi että he seisoivat hänen talonsa edessä.<br/> <br/> Hän katsoi taloa ja sitten Remusta ja nielaisi muutaman kerran. ”Haluatko tulla sisään?”<br/> <br/> ”Helvetti”, Remus sanoi niin hiljaa että sen hädin tuskin kuuli, ”se oli –”<br/> <br/> ”Ei kadulla”, Sirius sanoi ja vei heidät sitten etuoven läpi. Taulut heräsivät mutta hän pudotti verhot niiden päälle. Se oli ensimmäisiä loitsuja joita hän oli oppinut lapsena. Hän käveli eteisen läpi ja kurkisti ruokasaliin, mutta siellä ei ollut ketään muuta kuin äiti, joka nukkui nojatuolilla jalat nostettuina rahin päälle. Sekin oli ollut suvussa jo jonkin aikaa ja hiiret olivat syöneet puolet siitä ainakin kahdesti. Hän käveli rappuset yläkertaan ja Remus seurasi häntä pyytämättä, ja sitten hän avasi huoneensa oven ja odotti että Remus oli sisällä ennen kuin painoi oven kiinni ja laski kaikki loitsut alas.<br/> <br/> ”Sinä puhuit niille”, hän sanoi ja istuutui sängyn reunalle, ”sinä tosiaan puhuit niille. <em>Oljo!</em>”<br/> <br/> Remus seisoi oven edessä ja väisteli hänen katsettaan, ja hän käski Oljon tuoda pullon viiniä ja kylpyammeen täynnä kuumaa vettä. Oljo oli kummallisen hidas ja sitä paitsi melkein pudotti pullon hänen varpailleen, mutta hän oli nyt liian väsynyt sanomaan siitä mitään. Hän avasi pullon ja joi vähän, ja sitten hän ojensi pullon Remukselle ja alkoi riisua vaatteitaan.<br/> <br/> ”Mitä hittoa sinä teet?”<br/> <br/> ”Menen kylpyyn”, hän sanoi ja kokeili että vesi oli varmasti kuumaa. Tätä hän oli tehnyt joskus teininä. Äiti oli vihannut sitä. Kuulemma heillä oli kylpyhuone sen takia ettei kenenkään tarvinnut kylpeä makuuhuoneessaan. Mutta hän oli pitänyt veden loitsuilla kuumana ja nostanut jalat reunan yli ja painanut silmät kiinni ja sitten kämmenen vatsaa vasten, ja alemmas, ja sitä hänen ei varmaan pitäisi ajatella juuri nyt. Hän ravisteli käsiään ja jatkoi sitten nappien avaamista, ja Remus pyöri pientä ympyrää oven edessä niin kuin olisi halunnut pakoon.<br/> <br/> ”Sinua ei varmaan haittaa”, hän sanoi kun oli saanut päällyshousut työnnettyä pois jalasta.<br/> <br/> ”Ei”, Remus sanoi ohuella äänellä, ”ei tietenkään. Mutta…”<br/> <br/> ”Hyvä”, Sirius sanoi, työnsi alushousut nilkkoihin ja astui niiden yli kylpyammeeseen. Tätä hän oli kaivannut Ranskassa. Tätä hän oli kaivannut niissä helvetin juoksuhaudoissa joissa mikään muu ei ylettynyt kaulaan kuin muta. Hän valui ammeen pohjalle. Polvet ja pää pysyivät näkyvillä mutta muuten melkein kakki hänestä oli pinnan alla, ja Remus tuijotti häntä suu auki ja sitten melkein löi olkapäänsä seinään kun tajusi että hän katsoi. ”Mitä sinä teit Ranskassa?” hän kysyi.<br/> <br/> ”Kaivoin tunneleita”, Remus sanoi. ”Mitä hittoa minä teen? Pitäisikö minun mennä?”<br/> <br/> ”Älä mene”, Sirius sanoi ja tajusi sitten että se kuulosti enemmän pyynnöltä kuin ohjeelta, mutta Remus ei näyttänyt huomaavan. ”Sinäkin voit kylpeä. Oljo vaihtaa sinulle veden.”<br/> <br/> ”En minä voi kylpeä täällä”, Remus sanoi matalalla äänellä, joka ei kuulostanut ihan vakaalta.<br/> <br/> ”Miksi et?” Sirius kysyi. ”Inhottaako sinua?”<br/> <br/> ”<em>Inhottaako </em>minua?”<br/> <br/> ”Niin”, hän sanoi ja levitti käsivartensa vaikka vettä tippui lattialaudoille, ”tämä. Minä.”<br/> <br/> Remus vain tuijotti häntä vähän aikaa ja ravisteli sitten päätään. ”Ei tietenkään.”<br/> <br/> ”<em>Hän on minun</em>”, Sirius sanoi ja kurkotti sitten kohti saippuaa. Oljo oli taas jättänyt hänelle sen mikä tuoksui ruusulta. Hänen täytyisi puhua Oljon kanssa ihan kunnolla.<br/> <br/> ”Mitä?”<br/> <br/> ”Niin sinä sanoit sille naiselle”, Sirius sanoi, ”sille vampyyrille. Eikö niin?”<br/> <br/> Remus istuutui hänen sängylleen ja tarttui omiin polviinsa. Hän nosti vasemman jalan ammeen reunan yli. Hän peseytyisi aivan kunnolla. Hitot siitä että Remus tuijotti.<br/> <br/> ”Niin että minä pohdin vain”, hän sanoi, ”että millä tavalla.”<br/> <br/> ”Millä tavalla mitä?” Remus kysyi hädin tuskin ääneen.<br/> <br/> ”Millä tavalla minä olen sinun. Tarkalleen ottaen.”<br/> <br/> ”Sirius”, Remus sanoi mutta ei vaikuttanut pääsevän sen pitemmälle.<br/> <br/> Sirius leijutti viinipullon luokseen ja joi vähän. ”Koska ei minua haittaa. Minä vain haluaisin tietää mitä sinä aiot tehdä minulle.”<br/> <br/> ”Tehdä sinulle”, Remus toisti ja painoi kämmenen leualle, kuljetti sormia alahuulta pitkin kuin olisi ajatellut suutelemista.<br/> <br/> ”Niin. Mitä sinä aiot tehdä minulle?”<br/> <br/> ”Hän olisi varmaan halunnut”, Remus sanoi ohuella äänellä, ”tuota, juoda sinusta vähän. Juoda vähän verta. Ja minä ajattelin että… ehkä sinä et halua sitä.”<br/> <br/> ”Tietenkään minä en halua että minusta juodaan verta”, Sirius sanoi. ”Miten siinä olisi käynyt? Olisiko minusta tullut vampyyri?”<br/> <br/> ”Tuskin”, Remus sanoi, ”myrkky toimii vain isoina määrinä. He pystyvät hallitsemaan sitä aika hyvin. Sirius, mitä minä teen täällä?”<br/> <br/> ”Katsot kun minä kylven”, hän sanoi ja nosti sitten toisenkin jalkansa ammeen laidan yli. Tällä tavalla hän oli kauan sitten aina maannut tässä ja runkannut niin hitaasti kuin oli malttanut.<br/> <br/> ”Hitto”, Remus sanoi ja nousi seisomaan, kiersi huoneen laidat mutta ei päässyt ikkunan luo, koska kylpyamme oli tiellä. Sirius painoi kämmenet ammeen reunoihin ja kohottautui vähän ylemmäs. Ehkä hänen pitäisi lopettaa tämä nyt. Hän avaisi ikkunan ja tekisi sen pyyhe päällä niin ettei Remuksen tarvitsisi edes tuijottaa hänen takapuoltaan. Remus voisi kaikkoontua sinne huoneeseensa. Hän joisi vähän vähemmän viiniä sitten seuraavalla kerralla kun he tapaisivat. Hän aikoi jo kiivetä pois kylpyammeesta, mutta Remus nousikin seisomaan ja käveli hänen eteensä.<br/> <br/> ”Sirius”, Remus sanoi ja painoi kämmenensä yhteen, ”en minä tarkoittanut sitä niin. Sanoin vain. En halunnut että hän purisi sinua. Tai tarkoitin sitä ehkä niin että… että sinä olet minun, kukaan muu ei saa… mutta en tarkoittanut että…”<br/> <br/> ”Koska et pidä minusta”, Sirius sanoi.<br/> <br/> Remus painoi kämmenet kasvoille ja tuijotti häntä niiden yli. ”Ei se johdu siitä. Ei se johdu <em>siitä.</em> Helvetti.”<br/> <br/> ”Sinä pidät minusta”, Sirius sanoi.<br/> <br/> Remus pudotti hitaasti kätensä alas.<br/> <br/> ”Koska se käy kyllä”, Sirius sanoi ja nousi seisomaan vähän liian nopeasti. Vesi läikkyi ammeen reunan yli ja Remus tuijotti häntä suu auki. Hän leijutti pyyhkeen luokseen, kuivasi ensin hiuksensa ja muisti sitten että ne olivat vielä liian lyhyet kuivattaviksi. ”Minua ei haittaa.”<br/> <br/> ”En minä tee sinulle mitään”, Remus sanoi karhealla äänellä.<br/> <br/> ”Tee vain”, Sirius sanoi, kietoi pyyhkeen lantion ympärille ja astui pois ammeesta. ”Kukaan ei ole tehnyt minulle mitään ikuisuuksiin. Mitä sinä siis ajattelit tehdä?”<br/> <br/> Remus tuijotti häntä. Hän tuijotti takaisin ja otti sitten savukkeen takintaskusta ja ojensi toisen Remukselle. Sänky notkahti kun hän istuutui sille ja nosti oikean reiden vasemman päälle, ja Remus katseli mitä ilmeisimmin kaikkea muuta kuin häntä.<br/> <br/> ”Voit panna minua jos haluat”, hän sanoi. ”Siitähän me puhumme.”<br/> <br/> ”Siitä me varmaan puhumme”, Remus sanoi ja käveli ikkunan luo. ”Sinä olet humalassa.”<br/> <br/> ”Onneksi. Muuten olisin säikähtänyt paljon enemmän kun se vampyyri aikoi purra minua.”<br/> <br/> ”Et sinä olisi kuollut siihen”, Remus sanoi vähän sumealla äänellä niin kuin olisi miettinyt jotain ihan muuta. Ehkä Remus mietti sitä miten voisi työntää hänet tähän sängylle, juuri tähän. Hänen ihonsa olisi vielä märkä kylvystä ja sänky kastuisi ja Remus kuljettaisi kämmentään hänen selkäänsä pitkin ja - - ”Ei tänään.”<br/> <br/> ”Mitä?”<br/> <br/> ”Ei tänään”, Remus sanoi ja sammutti tupakan. ”Sinun pitää olla selvin päin.”<br/> <br/> ”Miksi?” Sirius kysyi. Sydän oli taas alkanut hakata lujempaa.<br/> <br/> ”Että voit kertoa sitten kun se sattuu”, Remus sanoi ja käveli kylpyammeen viereen. ”Siellä missä minä asun on vain kylmää vettä.”<br/> <br/> ”Minä käsken Oljon vaihtaa sinulle veden.”<br/> <br/> ”Ei tarvitse”, Remus sanoi ja alkoi avata paidannappeja. ”Jos sinua ei haittaa.”<br/> <br/> ”Tietenkään minua ei haittaa.”<br/> <br/> ”Eihän sinun tarvitse katsoa”, Remus sanoi ja asetteli paidan tuolin selkänojalle.<br/> <br/> Hän ei vastannut koska tuijotti Remuksen selkää, ja sitten hiljaisuus ehti venyä liian pitkäksi ja vastaaminen olisi tuntunut tyhmältä. Hän katseli miten Remus avasi housut, työnsi ne nilkkoihin ja astui veteen, kumartui hitaasti alas melkein niin kuin olisi ajatellut sitä miten hän katsoi. Mutta varmaankaan Remus ei ajatellut sitä. Remus oikaisi jalkansa kylpyammeen pohjalle ja polvet jäivät paljon enemmän koukkuun kuin hänellä, ja sitten Remus huokaisi syvään ja painoi niskansa ammeen reunaa vasten.<br/> <br/> ”Onko se riittävän kuumaa?”<br/> <br/> ”On”, Remus sanoi ja sulki silmänsä. ”<em>Luoja.</em>”<br/> <br/> ”Sinun pitäisi kylpeä useammin.”<br/> <br/> ”En minä <em>kylve</em>”, Remus sanoi hiukan harhailevalla äänellä, ”minä peseydyn niin nopeasti ja niin harvoin kuin pystyn, koska siellä on jonossa viisi miestä jotka tuijottavat minun arpiani ja miettivät että miten hitossa minä olen saanut ne.”<br/> <br/> Sirius nielaisi. Remuksen arvet kulkivat kaikkialla, ihan kaikkialla. Osa niistä oli himmeitä ja osa yhä niin punaisia että varmaan Remukseen sattuisi, jos joku painaisi sormensa niihin.<br/> <br/> ”Missä se on?” Sirius kysyi ja puri sitten itseään huuleen mutta tietenkin oli myöhäistä.<br/> <br/> ”Mikä?”<br/> <br/> ”Puremajälki.”<br/> <br/> ”Reidessä”, Remus sanoi, kallisti niskaansa ja valui syvemmälle ammeeseen. ”Minä näytän kohta.”<br/> <br/> Sirius odotti. Vesi alkoi taatusti jäähtyä mutta Remus vain pysyi ammeessa. Muutaman kerran Sirius kiersi ammeen reunalle ja tarkisti ettei Remus ollut nukahtanut, ja silloin Remus aina avasi silmänsä ja katsoi suoraan häneen.<br/> <br/> ”Tunneleita”, hän sanoi lopulta, kun hänestä alkoi tuntua että Remus kylpisi aamuun asti.<br/> <br/> ”Tunneleita”, Remus sanoi ja painoi kämmenen kasvoilleen.<br/> <br/> ”En ole tavannut ketään joka kaivoi tunneleita.”<br/> <br/> Remus nauroi kuivalla äänellä ja hiljeni sitten äkkiä. Sydämenlyönnit tuntuivat raskaina Siriuksen pään sisällä.<br/> <br/> ”Vesi on varmaan jo kylmää”, hän sanoi.<br/> <br/> ”Välillä luuli että happi loppui”, Remus sanoi, ”ja sitten tajusi että se olikin pään sisällä. Mutta koskaan ei voinut olla varma. Eikä voinut tietää kuinka kauan ne kestäisivät. Milloin se sortuisi niskaan. Tai milloin osuisi saksalaisten tunneliin. Kerran – mutta me ammuimme ne ennen kuin ne ampuivat meidät.”<br/> <br/> ”Sinä palellut kohta.”<br/> <br/> ”Sitten jos tämä on joskus ohi”, Remus sanoi, ”minä menen takaisin kotiin. Ja teen kattoikkunan. Tai nukun ulkona. Nukun ulkona niin että pään päällä on pelkkää taivasta.”<br/> <br/> ”Minä lämmitän tuon veden”, Sirius sanoi ja nousi seisomaan, mutta Remus tarttui ammeen reunoihin ja nousi myös. Hän pysähtyi sängyn viereen. Remus kääntyi ympäri ja astui pois ammeesta. Vesi valui Remusta pitkin lattialle.<br/> <br/> ”Tässä se on”, Remus sanoi, ja Sirius tajusi vähän sumeasti että Remus osoitti reittään, ”tässä on se arpi.”<br/> <br/> Sirius räpytteli silmiään. Se näytti siltä kuin joku suuri eläin olisi purrut Remusta reiteen. Hän sanoi sen ääneen ja Remus nauroi hänelle ja ryhtyi sitten kiskomaan vaatteita päälleen, ja hän katseli sitä vähän aikaa kunnes sanoi ettei siinä ollut mitään järkeä. Remus nukkuisi täällä.<br/> <br/> ”Ei käy”, Remus sanoi.<br/> <br/> ”Nostetaan sinulle patja lattialle”, Sirius sanoi. ”Nyt on liian myöhä lähteä mihinkään. Ne vain kysyvät että missä hitossa sinä olet ollut.”<br/> <br/> Joskus aamuyöllä hän heräsi siihen että Remus istui hänen päällään ja puristi häntä toisella kädellä ranteista ja toisella kaulasta. Hän löi kyynärpäänsä Remuksen vatsaan ja he molemmat putosivat lattialle, vähän ohi Remuksen patjasta, ja hänen korvissaan hakkasi, tykkejä ja konekivääreitä, ja kohta hän lähtisi, hän juoksisi tuonne, hän juoksisi kunnes ne ampuisivat häntä naamaan, jalat uppoaisivat mutaan mutta hän juoksisi silti, mutaa ja verta, verta ja -<br/> <br/> ”Sirius”, Remus sanoi ja painoi käden hänen kasvoilleen. Hän löi sen pois. ”Anteeksi. Anteeksi. <em>Sirius. </em>Kuuntele minua.”<br/> <br/> Hän veti henkeä vaikka korvissa suhisi yhä. Remus makasi hänen vieressään lattialla ja päästi niskansa kolahtamaan maahan mutta ei vetänyt kättään pois hänen kaulaltaan. Hänen sydämensä hakkasi yhä mutta se ei kuulostanut enää niin paljon tykeiltä. Hän hengitti sisään. Ja sisään. Ja sisään. Hän oli kotona. Hän oli ollut kotona jo jonkin aikaa.<br/> <br/> ”Anteeksi”, Remus sanoi ja piteli hänen kaulaansa melkein niin kuin olisi silittänyt. ”Minä näen joskus… tai melkein joka yö. Olen siellä tunnelissa ja…”<br/> <br/> ”Ei se mitään”, hän sanoi ja painoi selkänsä sängynreunaa vasten. Hänen ihonsa oli nihkeä hiestä ja hän oli väsynyt niin kuin olisi juossut ei-kenenkään maan poikki kohti saksalaisten juoksuhautoja.<br/> <br/> ”Olisi pitänyt varoittaa”, Remus sanoi, ”mutta en tajunnut että minä… että yrittäisin…”<br/> <br/> ”Ei se haittaa”, Sirius sanoi uudestaan. ”Anteeksi että löin sinua vatsaan.”<br/> <br/> ”Hyvä että löit”, Remus sanoi ja hieroi kasvojaan. ”Onko sinulla vielä savukkeita?”<br/> <br/> Hän antoi Remukselle yhden, ja sitten he istuivat vastakkaisilla reunoilla lattiaa ja polttivat. Välillä ikkuna kolahteli tuulessa ja Remus painoi silmät kiinni ja hengitti hitaasti sisään ja ulos, ja Sirius mietti mitä olisi tapahtunut jos hän ei olisi työntänyt Remusta pois. Ehkä ei mitään. Ehkä Remus olisi herännyt itse.<br/> <br/> Aamulla hän heräsi siihen että Remus oli häipynyt. Hän sulki ikkunan ja meni alakertaan katsomaan, oliko Oljo jo keittänyt kahvia. </p>
  </div>
  