
    <div id="chapters" role="article">
        <h3 class="landmark heading" id="work">Work Text:</h3>
          <div class="userstuff"><p>”Kuule, olen huomannut yhden jutun”, Ron sanoi eräänä päivänä kun he kiiruhtivat loitsujen tunnille.<br/>”Niinkö? Minkä?” Harry katsahti ystäväänsä hämmästyneenä.<br/>”Älä nyt hikeenny tai mitään, mutta se liittyy Malfoyhin”, Ronin äänessä oli pientä epävarmuutta.<br/>”Ahaa”, Harry tyytyi sanomaan.<br/>”Ja luulen että meidän pitäisi jutella siitä”, Ron jatkoi yrittäen selvästi olla urhea asian suhteen.<br/>”Mmmm”, Harry mumisi muttei ottanut katsekontaktia ystäväänsä.<br/>”Minusta tuntuu, että sinulla on edelleen jonkunlainen pakkomielle hänestä”, Ron sanoi tunnustellen juuri kun he saapuivat loitsuluokan eteen.<br/>”Jaa”, Harry mutisi hämillään.<br/>”Haluaisitko ehkä puhua siitä?” Ron kysyi.<br/>”Mistä?”<br/>”Malfoysta ja siitä pakkomielteestä”, Ron oli hieman tuskaisen näköinen.<br/>”Ei kiitos.”<br/><br/><br/></p>
<p> </p>

<p></p><div>
  <p align="right">”Sinä teet sitä taas”, Pansy tökkäsi Dracoa kylkeen kesken aamiaisen.<br/>”Teen mitä?” Draco suoristi selkäänsä.<br/>”Kuolaat Potterin perään”, Pansy pyöritteli silmiään.<br/>”Enkä kuolaa”, Draco nyrpisti nenäänsä mutta käänsi nopeasti päänsä pois eräästä tietystä tupapöydästä.<br/>”Kylläpäs”, Pansy nyökkäsi pontevasti ja katsoi Rohkelikkojen pöytään, missä Harry Potter lusikoi muroja suuhunsa katse tiukasti alas painettuna. ”Ja luulen, että myös Potter on huomannut asian.”<br/>”Luuletko?” Draco kysyi hieman hermostuneena ja siirteli pekoniaan pitkin lautastaan.<br/>”Ehdottomasti”, Pansy antoi katseensa lipua Dracon ja Potterin välillä, kuin analysoiden tilanteen vakavuutta.<br/>”Sinä kuvittelet omiasi”, Draco tuhahti, mutta vilkaisi pikaisesti tuttua tummaa hiuspehkoa.<br/>”Näinköhän”, Pany mumisi mietteissään siemaistessaan teetään.</p>
</div><p> </p>
<p><br/><br/>”Tiedän, ettei tämä kuulu minulle Harry, mutta olemme hieman huolissamme tästä tilanteesta”, Hermionen ääni oli hiljainen ja tämä vilkuili levottomasti Matami Prillin suuntaan.<br/>”Mistä tilanteesta?” Harry kysyi aidon hämmästyneenä ja nosti katseensa kirjastaan.<br/>”No sinusta ja Malfoysta tietenkin”, Hermione sanoi Ronin nyökytellessä vieressä.<br/>”Mitä meistä?” Harry suhisin kysymyksen juuri ennen kuin kirjastonhoitaja käveli ohi.<br/>”Te tuijotatte toisianne ihan koko ajan. Siis todellakin, koko ajan”, Hermione sanoi vakavana.<br/>”Entä sitten, hän on ärsyttävä –”, Harry aloitti mutta Ron nosti kätensä.<br/>”Säästä tuo, se oli pari vuotta sitten mutta nyt on nyt ja näen kyllä ilmeestäsi mitä päässäsi liikkuu.”<br/>”Niinkö?” Harry punastui.<br/><br/><br/></p>
<p> </p>

<p></p><div>
  <p align="right">”Joko olet valmis myöntämään totuuden?” Blaise kysyi kuivatessaan hiuksiaan.<br/>”Minkä totuuden?” Draco katse oli kiinnittynyt kuvajaiseensa ja hän suki hiuksiaan ojennukseen.<br/>”Sen, että olet koviasi myöten pihkassa erääseen tiettyyn Rohkelikkoon”, Blaise virnisti ja veti pyjamanhousut jalkaansa.<br/>”En ymmärrä mitä tarkoitat”, Draco totesi mahdollisimman tyynellä äänellä.<br/>”Älä viitsi, olen nähnyt lehtileikekokoelmasi hänestä”, Blaise naurahti istuessaan sängylleen.<br/>”Tahdon vain muistuttaa itseäni siitä, kuinka ärsyttävä ja itsetietoinen Potter on”, Draco nosti leukaansa ja yritti pitää ilmeensä kurissa.<br/>”Niin varmaan”, Blaise naurahti, ”et sinä minua huijaa tuolla selityksellä.”<br/>”Mutta se on totta”, Draco vakuutti kiihkeästi. ”Olisit nähnyt eilenkin kuinka se maailmanpelastaja – ”<br/>”Hyvää yötä Draco!”</p>
</div><p> </p>
<p><br/><br/>”Oletko miettinyt, että kertoisit hänelle?” Luna kysyi Harrylta kun he kävelivät kohden huispauskenttää.<br/>”Kertoisin mitä ja kenelle?” Harry kysyi katse tiukasti Luihuisten joukkueessa, jonka oli tarkoitus pelata tänään Korpinkynttä vastaan.<br/>”Dracolle tietenkin”, Luna hymyili ystävällisesti.<br/>”Mitä minun pitäisi hänelle kertoa?” Harry kysyi epäröivällä äänellä.<br/>”Että sinä tykkäät hänestä?” Lunan katse oli haaveileva.<br/>”Tykkäänkö?” Harry yskähti hämmentyneenä.<br/>”Tykkäät”, Luna vakuutti ja kääntyi heidän vierellään kulkevan nuorukaisen puoleen. ”Eikö tykkääkin?”<br/>”Kyllä”, Neville vakuutti Harryn pieneksi kauhuksi.<br/>”En kyllä – ”, Harry sanoi hitaasti.<br/>”Ja minä luulen, että hänkin tykkää sinusta”, Luna keskeytti.<br/>”Luuletko?” Harryn äänessä vilahti jotain mikä sai Lunan ja Nevillen vilkaisemaan toisiaan.<br/><br/><br/></p>
<p> </p>

<p></p><div align="center">
  <p>”Minun pitäisi kuulemma jutella sinulle”, Harry hieroi hermostuneena niskaansa.<br/>”Todellako?” Draco kohotti toista kulmakarvaansa kysyvänä.<br/>”Ainakin ystäväni ovat sitä mieltä”, Harry mumisi.<br/>”Hmm, niin minunkin”, Draco tunnusti.<br/>”Joten –”, Harry vilkaisi platinablondia.<br/>”Voi olla, että olet oikeassa”, tämä nyökkäsi.<br/>”He arvaavat sen pian.”<br/>”Elleivät ole jo arvanneet”, Draco huokaisi alistuneena.<br/>”No, ainakaan meidän ei tarvitse piilotella tätä enää”, Harry hymyili.<br/>”Mukavaa, että näet asian valoisan puolen”, Draco tuhahti.<br/>”Sitä paitsi, olen odottanut ikuisuuden, että voin tehdä näin milloin ikinä haluan”, Harry oli siirtynyt lähemmäs.<br/>”Mitennnh” Dracon kysymys kilpistyi Harryn pehmeisiin huuliin, jotka painuivat Dracon omille ja hukuttivat heidät pehmeään suudelmaan.</p>
</div></div>
        <!-- end cache -->
    </div>
