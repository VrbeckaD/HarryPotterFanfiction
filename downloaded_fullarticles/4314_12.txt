
  <div class="userstuff module" role="article">
    <h3 class="landmark heading" id="work">Chapter Text</h3>
    <p>"Jako první ti koupíme stejnokroj," rozhodl Hagrid. Harry neprotestoval. Byl zvědavý, jak to vypadá v kouzelnickém obchodě - prošli s Hagridem kolem mnoha z nich, ale ještě v žádném nebyli. Kromě toho si nikdy nemohl sám vybrat oblečení, všechno, co nosil, bylo zděděné po bratránkovi, který měl proporce menší velryby. Harry se nemohl dočkat, až shodí své pytlovité kalhoty a příliš velké tričko. Už tak mu bylo nepříjemné, jak na něj všichni nenápadně civí; v Děravém kotli to bylo ještě horší, tam ho dokonce poznali a on nebyl na tolik pozornosti zvyklý. </p>
<p>Hagrid ho dovedl před krámek s vývěsním štítem 'Madame Malkinová - Hábity pro každou příležitost'. Už se chystal vstoupit dovnitř, když ho zarazila těžká ruka, která mu dopadla na rameno. "Poslouchej, Harry, nevadilo by ti, kdybych si zašel do Děravého kotle a dal si nějaký životabudič? Já tyhle vozejky u Gringotových prostě nesnáším!" Harry se trochu zarazil - nikdy si sám nevybíral oblečení a netušil, jak na to. Ale nechtěl, aby si obr myslel, že potřebuje pomoct úplně se vším. Navíc Hagrid vypadal opravdu špatně, tak jen přikývnul a strčil do dveří. </p>
<p>Madame Malkinová byla buclatá, usměvavá čarodějka, celá ve světle fialové.</p>
<p>"Do Bradavic, drahoušku?" zeptala se, ještě než ze sebe Harry vypravil jediné slovo. "Máme tu všechno, co budete potřebovat - ostatně jednoho mladého muže právě strojíme!"</p>
<p>V zadní části obchodu stál na stoličce nějaký chlapec s bledým, špičatým obličejem a druhá čarodějka mu právě špendlila dlouhý černý hábit. Lem mu dosahoval až do půlky stoličky a na rukávech se mu třpytila stříbrná výšivka. Madame Malkinová postavila Harryho na vedlejší stoličku, přetáhla mu přes hlavu podobný hábit a začala mu ho špendlit na správnou délku. </p>
<p>"Ahoj," pozdravil chlapec. "Taky do Bradavic?"</p>
<p>"Taky," přikývl Harry. Byl trochu nervózní, když sledoval madame Malkinovou, jak kolem něj poletuje. Navíc ty špendlíky se zdály živé; hýbaly se, vrtěly a snažily se nenápadně změnit místo. </p>
<p>"Otec vedle kupuje knížky a matka se šla podívat na hůlky," pokračoval chlapec. "Víš, jak to chodí, hůlka si vybírá kouzelníka a tak, ale ani jeden z nás tu nechce trávit více času, než je nezbytně nutné. Mezi tolika lidmi!" Poslední slovo protáhl, jako by to byla urážka. </p>
<p>Harry nevěděl, co na to má říct a tak byl radši zticha. Mohl by přísahat, že se ty špendlíky pohybovaly - jeden s modrou hlavičkou, který byl před chvílí prokazatelně na rukávu, se teď blýskal nebezpečně blízko jeho nohy. </p>
<p>"Pak je ještě musím zatáhnout někam, kde mají závodní košťata," pokračoval chlapec, jako by nic. "Prý šel do prodeje nový typ Nimbusu. Myslím, že otce přemluvím, aby mi jeden koupil a nějak ho do hradu propašuju. Nechápu, proč v prvním ročníku nesmíme mít vlastní košťata." </p>
<p>"Možná se bojí, že až uvidíme, co všechno po nás chtějí za domácí úkoly, tak v panice uletíme," zažertoval Harry. Ve své staré škole si někdy přával, aby to bylo možné. </p>
<p>Chlapec se ani tak neusmál, jako spíš zvedl jeden koutek v ironickém úsměvu. </p>
<p>"Zřejmě. Představ si ty překvapené obličeje hluboko pod sebou! Nebo se možná obávají, že by se jimi někteří slabomyslnější jedinci spíše mlátili po hlavě." </p>
<p>Harry málem vyprskl, když si představil, jak někoho tluče po hlavě podobným koštětem, jaké viděl ve výloze jednoho obchodu. Ideálně Dudlyho. Harrymu se zamlouval chlapcův zvláštně kousavý smysl pro humor. Možná si našel prvního kamaráda! Ví Bůh, že by nějakého potřeboval. Kromě Hagrida se s ním nikdo nikdy přátelsky nebavil. Dudly mu dělal ze života peklo doma i ve škole a všichni spolužáci se s ním báli promluvit, aby proti sobě nepoštvali Dudlyho a jeho bandu. </p>
<p>"Jak se jmenuješ?" zeptal se, aby řeč nestála. </p>
<p>"Malfoy, Draco Malfoy!" Draco to pronesl tak nadutě, jako by to ve skutečnosti znamenalo 'vládce světa' a Harry zakašlal v marné snaze zamaskovat smích. </p>
<p>"Moje jméno je snad k smíchu?" ucedil Draco najednou úplně ledovým tónem. Oči měl přivřené a vypadal jako had chystající se k útoku. Harry honem nahodil zpátečku. </p>
<p>"Ne! Nemyslel jsem tím nic špatného! Jen ses představil úplně stejně jako James Bond a mě to přišlo vtipné, nic víc!" Kousek bondovky jednou zahlédl úplně náhodou, když vytíral podlahu v kuchyni a Dursleyovi měli zapnutou televizi. V paměti mu uvízla jen tahle jediná hláška, než na něj strýc Vernon zaječel, aby se neflákal. </p>
<p>Draco povytáhl obočí a zatvářil se lehce zmateně. "Žádného Bonda neznám. Kdo je to?"</p>
<p>"To je... postava z jednoho filmu. Je to špion a hrdina, chrání svět, bojuje s padouchy, zachraňuje krásné ženy a...tak." </p>
<p>Dracův škleb byl kyselý jako by kousl do citronu. </p>
<p>"Tím chceš říct, že mluvím jako nějaký mudlovský playboy z pohyblivých obrázků?" </p>
<p>Harry vyprskl, tentokrát doopravdy. Draco jen ironicky zakroutil hlavou a zvedl nos. </p>
<p>"A tvé jméno?" zeptal se, jako by mu prokazoval milost jen tím, že se zeptá. </p>
<p>"Harry. Harry Potter." </p>
<p>Pokud mohl soudit z na chvíli vyvalených očí, zřejmě to Draca pořádně překvapilo. To ale trvalo jen vteřinku, než se Dracovy rysy vyhladily do naprosto nečitelné masky. Až si Harry nebyl jistý, jestli se mu to jen nezdálo. </p>
<p>"Čekal bych, že budeš mít za patami davy fanoušků," protáhl Draco znuděným (a trochu pohrdavým?) tónem. Tentokrát se zašklebil Harry. </p>
<p>"Utekl jsem jim u Děravého kotle. Všichni mě tam poznali a já nemám tušení proč! Připadám si jako nějaká atrakce, když mě všichni zdraví a chtějí si se mnou potřást rukou." </p>
<p>Draco povytáhl obočí a chystal se něco říct, když madame Malkinová pronesla "A je to, drahoušku," takže Malfoy seskočil ze stoličky a zamířil do přední části obchodu k pultu. </p>
<p>"Uvidíme se v Bradavicích," pronesl napůl přes rameno. Harry se za ním díval a přemýšlel, co to mělo kruci znamenat...</p>
<p> </p>
<p>***</p>
<p> </p>
<p>"Všim sem si, že sis u Madame Malkinový s někým povídal," pronesl Hagrid jakoby nic, když později seděli v hostinci u guláše. Harry měl před sebou talíř, Hagrid plnou mísu. "Vypadal jako mladej Malfoy." </p>
<p>"Jo, jmenuje se Draco. Povídali jsme si," odpověděl Harry nepřítomně, jak se snažil nacpat si do pusy vrchovatou lžíci omáčky. Ani si neuvědomil, jak je vyhladovělý, než před ně postavili jídlo. Ty nákupy ho zmohly víc, než čekal. </p>
<p>"Aha. Koukni, Harry, nechci ti nějak říkat, co máš dělat, ale s mladym Malfoyem by ses podle mýho neměl moc kamarádit!" </p>
<p>Harry položil lžíci. "Proč? Je fajn."</p>
<p>"Poslechni, tenhle kluk nepochází zrovna z dobrý rodiny. Jeho otec, on byl... služebníkem Ty-víš-koho, aspoň se to tvrdí. Když Ty-víš-kdo zmizel, tvrdil, že byl očarovanej, ale podle mýho se jen vymlouval. A Malfoy je hodně po tatínkovi. Myslím, že by ses s ním neměl stýkat!"</p>
<p>"Dracův otec byl ve službách Vol... Ty-víš-koho?"</p>
<p>"Jo a prý jen čeká, až se jeho pán vrátí, aby se k němu zasejc připojil!" </p>
<p>Harrymu z toho všeho bušilo v hlavě. Dracův otec byl ve službách Voldemorta? Stejného člověka, který mu zabil rodiče a který se pokusil zabít i jeho? Kvůli kterému má na čele jizvu a kvůli kterému ho všichni znají? Draco se nezdál nijak zvlášť zlý, možnábyl trochu nafoukaný, ale jinak celkem fajn. Harry už vůbec nevěděl, co si o tom všem myslet.</p>
  </div>
  