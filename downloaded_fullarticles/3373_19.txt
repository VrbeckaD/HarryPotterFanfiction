
  <div class="userstuff module" role="article">
    <h3 class="landmark heading" id="work">Chapter Text</h3>
    <p>1. luku<em><br/>
<br/>
<br/>
Meidän täytyy tehdä jotain. Ystävällisin terveisin, Sirius Musta.<br/>
<br/>
</em>Hän tuijotti tekstiviestiä vielä vähän aikaa ja kävi sitten hakemassa teetä. Hänen ei varmaan olisi pitänyt olla näin yllättynyt. Kyllä hän tiesi, että Sirius oli ostanut puhelimen jo vuonna 2005. Hän oli jopa muutaman kerran nähnyt Siriuksen käyttävän sitä, esimerkiksi silloin kerran, kun Siriuksella oli ollut taikasauva toisessa kädessä ja puhelin toisessa, ja hän oli toivonut että joku muu kertoisi Siriukselle, että ei se niin toiminut.<br/>
<br/>
Toisinaan hän mietti, pitäisikö hänen itse soittaa Siriukselle. Se tuntui jotenkin kuuluvan asiaan. Hehän olivat vanhoja ystäviä. Ja sitten hän olisi ainakin tiennyt, että Sirius tiesi kuinka puhelimeen vastataan. Mutta Siriukselle jutteleminen tuntui käyvän sitä vaikeammaksi mitä kauemmin hän odotti. He kyllä näkivät toisiaan, mutta se tapahtui aina jonkun muun täydessä olohuoneessa. Jossain vaiheessa hän oli tajunnut ettei lainkaan tiennyt, mitä Siriukselle kuului. Hän ei tiennyt muuta kuin että Siriuksen tukka alkoi harmaantua ja ikänäköä oli tullut. Hän oli melkein nauranut kun oli ensimmäisen kerran nähnyt Siriuksen uudet silmälasit, ja vähän myöhemmin hän oli toivonut ettei olisi nielaissut sitä naurua. Ehkä Sirius olisi mulkaissut häntä niin kuin ennen vanhaan, sellaisena aikana jota hän ei oikein edes muistanut mutta silti kaipasi kumman paljon.<br/>
<br/>
Vaikka eihän hän nyt vielä vanha ollut. Hän oli kuusikymmentäkolmevuotias. Hän oli kyllä yli puolet elämästään kuvitellut ettei koskaan eläisi tänne saakka, mutta kun niin kuitenkin oli käynyt, se oli tapahtunut yllättävän nopeasti. Eikä hän ollut alkanut vielä edes unohdella asioita. Nyt hän kierteli vähän aikaa etsimässä silmälasejaan, ja kun hän löysi ne, hän istuutui sohvan syvempään nurkkaan ja tuijotti Siriuksen tekstiviestiä vielä vähän lisää. <em>Meidän täytyy tehdä jotain. Ystävällisin terveisin, Sirius Musta.</em><br/>
<br/>
Harmi ettei hän tiennyt, mille heidän täytyi tehdä jotain. Se olisi varmaan auttanut miettimään, mitä hänen pitäisi vastata. Hän ei ollut edes aivan varma, oliko hän jutellut Siriuksen kanssa lainkaan Jamesin synttäreillä. Siellähän he olivat viimeksi nähneet. Mutta Sirius oli juonut viiniä ja pudotellut silmälasejaan nurmikkoon, ja hänellä itsellään oli ollut kiire paeta ihmisiä, jotka tulivat kysymään, miten hänellä meni eron jälkeen. Olivatko hän ja Tonks yhä väleissä? Kai nyt sentään Teddyn takia? Ja kai he olivat saaneet asiat sovittua sillä tavalla rauhallisesti? Ihmiset kasvoivat erilleen kaiken aikaa, vaikka yllättäväähän se oli tuossa iässä. Ja kai hän tiesi että hän voisi tulla juttelemaan, ihan milloin vain halusi? Niin ne olivat hänelle sanoneet, siis ne jotka olivat saaneet hänet kiinni, ja hän oli pujotellut omenapuiden välistä karkuun ja sitten syyttänyt päänsärkyä ja lähtenyt aikaisin kotiin. Siellä hän oli itkenyt vähän aikaa ja miettinyt että miksi hitossa. Eihän hän nyt niin surullinen ollut.<br/>
<br/>
Hän suoristi selkäänsä nojatuolissa sen verran kuin oli mahdollista ja kirjoitti sitten Siriukselle vastauksen. <em>Ei sinun tarvitse laittaa koko nimeä viestin loppuun. Kyllä minä tiedän kuka sinä olet.<br/>
<br/>
Hyvä on. Terveisin, Sirius.</em><br/>
<br/>
Remus tajusi hymyilevänsä, puraisi itseään huuleen ja ryhtyi vasta sitten miettimään, miksei olisi saanut hymyillä. Eihän Sirius nähnyt.<br/>
<br/>
<em>Tarkoitin ettei sinun tarvitse laittaa nimeä ollenkaan. Se näkyy tässä muutenkin. </em>Hän odotti vähän aikaa ja kävi sitten hakemassa lisää teetä, kun Sirius näytti edelleen kirjoittavan vastausta. Keittiössä hän etsiskeli sitä vaniljanmakuista, se oli kyllä jossain, mutta hän oli asunut täällä vasta kolme kuukautta eikä ollut vielä purkanut kovin montaa laatikkoa. Nyt kun hän mietti asiaa, niin saattoi olla niinkin että hän oli laittanut pari teepakettia samaan pahvilaatikkoon, jossa kengät olivat. Hän teki vähän lisää sitruunateetä ja vilkuili samalla puhelinta, mutta Sirius kirjoitti viestiä edelleen. Hänen pitäisi tietenkin odottaa kärsivällisesti. Ei häntä nyt niin paljon kiinnostanut se, että miksi Sirius näin yllättäen oli lähettänyt hänelle viestin.<br/>
<br/>
<em>Mitä sinä tarkoitit? Meidän täytyy tehdä jotain mille?</em><br/>
<br/>
Alkoi kaduttaa heti kun oli lähettänyt sen viestin. Hän meni sohvalle istumaan ja joi teetään. Onneksi Sirius vastasi tällä kertaa melkein heti.<br/>
<br/>
<em>Olithan sinäkin siellä synttäreillä.<br/>
<br/>
Miten niin olinhan minäkin siellä synttäreillä?</em><br/>
<br/>
<em>Etkö sinä huomannut mitään?<br/>
<br/>
Miten niin enkö minä huomannut mitään?</em><br/>
<br/>
Hän nielaisi vähän sitruunateetä väärään kurkkuun sillä aikaa kun odotti Siriuksen vastausta. Sirius varmaan kirjoitti pitkää viestiä, kun se kesti niin kauan. Ehkä hän oli itse laittanut Siriukselle jonkun hölmön viestin. Hän selasi keskustelua taaksepäin ja yritti päätellä, oliko hänen viesteissään jotain kiusallista, mutta sitten Sirius onneksi vastasi.<br/>
<br/>
<em>James ja Teddy.</em><br/>
<br/>
Hän tuijotti puhelimen näyttöä eikä tajunnut mitään.<br/>
<br/>
<em>Miten niin James ja Teddy?</em><br/>
<br/>
<em>James tuijotti Teddyä koko illan.</em><br/>
<br/>
<em>Miten niin tuijotti?</em><br/>
<br/>
Kun Sirius ei heti vastannut hänelle, hän laittoi teemukin syrjään ja koetti muistella. Hän muisti vain sen, miten Sirius oli mennyt onnittelemaan Jamesia siinä vaiheessa kun ruuat oli jo syöty ja he kaikki olivat olleet hajallaan puutarhassa. Silloin aurinko oli jo laskenut ja lyhdyt olivat seurailleet ihmisiä omenapuiden välissä. Siriuksella oli ollut viinilasi toisessa kädessä ja silmälasit toisessa ja sitten Sirius oli yrittänyt halata Jamesia ja nauranut. Siriuksen nauru kuulosti edelleen samalta kuin ennen.<br/>
<br/>
Remus hätkähti, kun puhelin alkoi väristä hänen kädessään. Hän joutui yrittämään kahdesti ennen kuin sai viestin näkyviin. Ei varmaan pitäisi ajatella Siriuksen naurua.<br/>
<br/>
<em>Minun mielestäni meidän pitäisi nyt tavata</em>, Sirius kirjoitti.<br/>
<br/>
<br/>
**<br/>
<br/>
<br/>
Hiton hiton hitto.<br/>
<br/>
Tai ei siinä mitään. Kyllä hän selviäisi. Hän keskittyisi nyt ihan muihin asioihin, niin kuin vaikka siihen, mitä tekisi loppuelämällään. Siinä riittäisi mietittävää. Sitten hän ei makoilisi tällä tavalla olohuoneen sohvalla jalat koukussa ja miettisi vain sitä, miten Teddy oli sanonut hänen nimensä.<br/>
<br/>
James.<br/>
<br/>
<em>James.<br/>
<br/>
James…<br/>
<br/>
</em>”James?”<br/>
<br/>
Hän koetti vilkaista olkansa yli mutta olikin vähän liian reunalla. Kun hän kömpi istumaan lattialle, isä nojasi olkapäätään ovenreunaan ja katseli häntä. Ei kai hän ollut ajatellut ääneen? Ei se kyllä ollut mahdollista. Hän ei ikinä tehnyt mitään sellaista.<br/>
<br/>
”Onko kaikki hyvin?” isä kysyi ja työnsi silmälaseja paremmin nenälle.<br/>
<br/>
”Tietenkin on”, hän sanoi vähän liian nopeasti, veti syvään henkeä ja yritti sitten uudestaan. ”Totta kai. Ei tässä ole mitään. Miksi sinä sitä kysyt?”<br/>
<br/>
”Mietin vain että mietitkö sinä ehkä jotain –”, isä sanoi ja siirsi taas silmälasejaan, ”- tyttöä?”<br/>
<br/>
Hän tuijotti isää. Isä tuijotti takaisin. Hemmetti. Isä oli aina niin sinnikäs kun koetti jutella tytöistä. Ehkä se johtui siitä, että isä oli silloin aina niin kiusaantunut. Jos isä olisi kysynyt häneltä jostain muusta, vaikka kotitöistä tai siitä miten kovalla hän soitti musiikkia iltaisin, hän olisi päässyt liukenemaan tästä paljon helpommin.<br/>
<br/>
”En”, hän sanoi. Tietenkään se ei auttaisi mitään. Mutta oli se silti sanottava.<br/>
<br/>
”Minä vain, tuota noin”, isä sanoi ja huojui ovensuussa, ”toivon että sinä tiedät, että minulle voi jutella. Siis tytöistä.”<br/>
<br/>
”Isä, en minä halua jutella sinulle”, hän sanoi ja veti syvään henkeä, ”tytöistä.”<br/>
<br/>
”Ei sinun tietenkään tarvitse, jos et halua”, isä sanoi, ”mutta jos kuitenkin haluaisit, niin haluan vain että tiedät, että kyllä se minulle käy. Tai siis, minä toivoisin että juttelisit minulle. Tytöistä. Jos haluaisit jutella.”<br/>
<br/>
”En minä halua jutella tytöistä.”<br/>
<br/>
”Kyllä minä tiedän että se voi olla vähän kiusallista”, isä sanoi ja työnsi etusormellaan silmälaseja edestakaisin nenällä, ”varsinkin nyt kun minä ja äitisi emme enää ole… tai minä siis olen… mutta tarkoitan, että voit siitä huolimatta jutella minulle.”<br/>
<br/>
”Kyllä minä tiedän.”<br/>
<br/>
”Haluaisin vain että meidän välimme olisivat hyvät”, isä sanoi, ”ja että me voisimme jutella –”<br/>
<br/>
Ulko-ovi kolahti ennen kuin isä ehti sanoa <em>tytöistä.</em> ”Haloo? Onko täällä ketään?”<br/>
<br/>
”Me olemme olohuoneessa”, isä huusi ovelle päin ja kääntyi sitten taas katsomaan Jamesia, painoi toisen olkapäänsä määrätietoisen näköisesti ovenpieleen ja risti käsivarret rinnan päälle. Isän katseen oli varmaan tarkoitus kertoa, että hän voisi jutella isälle tytöistä. Hän melkein huokaisi ääneen mutta ei onneksi ehtinyt, koska silloin Draco pysähtyi oviaukkoon ja tarttui isää olkapäästä.<br/>
<br/>
”Hei”, Draco sanoi ja virnisti Jamesille. Sen oli varmaan tarkoitus näyttää nuorekkaalta. ”Mistä te juttelette?”<br/>
<br/>
”Tytöistä”, isä sanoi ja näytti sitten vähän järkyttyneeltä. Draco virnisti leveämmin ja James suoristi selkänsä sohvanreunaan vasten ja ajatteli että nyt tämä sai hitto vie riittää.<br/>
<br/>
”Emme me juttele tytöistä”, hän sanoi ja katsoi suoraan Dracoon. Draco oli kuitenkin noista kahdesta se järkevämpi. Draco ei koskaan yrittänyt jutella hänelle <em>tytöistä.</em><br/>
<br/>
”Ahaa”, Draco sanoi ja katsoi häntä vähän vakavammin. ”Tuota, minulla olisi oikeastaan vähän asiaa isällesi, niin että jos teillä ei ollut juttu pahasti kesken niin ehkä voisin lainata häntä.”<br/>
<br/>
”Lainaa vain”, hän sanoi. Luojan kiitos.<br/>
<br/>
”Hyvä”, Draco sanoi ja tarttui isää käsivarresta. ”Harry, mennään puutarhaan. Minä ajattelin että ehkä sitä keinun vieressä olevaa kukkapenkkiä voisi vähän leventää, vai mitä mieltä olet?”<br/>
<br/>
”Mitä?” isä kysyi mutta antoi kuitenkin taluttaa itsensä ulos olohuoneesta. James kuunteli, miten isän ja Dracon askeleet hiipuivat kohti ulko-ovea. Kohta ne istuisivat siellä omenapuiden välissä olkapäät vastakkain ja miettisivät mukamas jotain uusia kukkaistutuksia. Tai ehkä Draco oikeasti mietti niitä. Isä ei kyllä takuulla miettinyt. Mutta siellä ne istuskelisivat ja pitelisivät kämmeniään toistensa reisillä muka huomaamattomasti, että jos James sattuisi vilkaisemaan ikkunasta niin hän ei huomaisi. Hän ei oikein tajunnut, miksi ne kuvittelivat että häntä haittaisi.<br/>
<br/>
Tai siis olihan se tietenkin vähän ällöttävää, että hänen isänsä oli rakastunut ja vielä tuossa iässä, eikä hän tietenkään missään tapauksessa halunnut ajatella isäänsä sekstailemassa tai mitään sellaista. Mutta ei häntä häirinnyt jos ne vähän pitelivät käsiä toistensa polvilla samalla kun puhuivat puutarhanhoidosta. Ne eivät ikinä edes pussanneet sillä tavalla että hän näki, niin että häneltä oli mennyt vähän aikaa ennen kuin hän oli tajunnut, että ne tosiaan olivat homoja. Tai eivät varmaan <em>homoja</em>, koska kyllähän isä oli ollut äidin kanssa vuosikausia ja Dracokin oli ollut joskus nuorena naimisissa naisen kanssa, mutta kyllä ne nyt olivat toisiinsa ihan lätkässä. Varmaan kumpikin oli bi. Hän oli joskus ajatellut kysyä isältä, mutta isä yritti aina niin sinnikkäästi jutella hänelle tytöistä, ettei hän oikein uskaltanut koettaakaan puhua mistään mikä liittyi mihinkään sellaiseen.<br/>
<br/>
Joskus hänestä tuntui, että isä oli ruvennut kyselemään häneltä tytöistä vasta sen jälkeen kun oli alkanut olla Dracon kanssa. Sitä ennen hän oli saanut olla ihan rauhassa. Ja olihan se ihan helvetin ironista ettei hän uskaltanut kertoa homolle isälleen kehen oli ihan oikeasti ihastunut, koska isä ei osannut puhua muusta kuin tytöistä.<br/>
<br/>
Tai eihän hän nyt varsinaisesti ollut <em>ihastunut </em>Teddyyn. Hän oli vain vähän vilkuillut Teddyä viime aikoina. Tai aika paljonkin, mutta ei se mitään merkinnyt. Teddy vain näytti niin hyvältä ja aina vähän eri tavalla. Eihän sellaista voinut olla vilkuilematta. Kyllä hän tiesi että Teddy oli vanhempi kuin hän eikä varmaan edes tykännyt miehistä ja että ei hänellä muutenkaan olisi ollut mitään saumaa, koska Teddy oli ihan samanlainen lukutoukka kuin isänsä ja hän taas ei ollut yhtään. Hän oli joskus yrittänyt puhua Teddylle huispauksesta ja Teddy oli katsonut häntä niin kuin hän olisi yhtäkkiä ruvennut puhumaan jotain vierasta kieltä.<br/>
<br/>
Mutta synttäreillä Teddy oli kyllä jutellut hänen kanssaan aika paljon. Joskus loppuillasta he olivat kävelleet puutarhassa kahdestaan, ja Teddy oli kertonut hänelle opinnoistaan. Hän ei ollut tajunnut mitään. Lyhtyjen vaaleanpunainen valo oli hohtanut Teddyn sinisessä tukassa ja nenällä ja poskipäillä ja huulillakin ja hitto että Teddy oli näyttänyt hyvältä. Hän oli halunnut pysäyttää Teddyn ja suudella ja jotain muutakin vaikkei ollut ihan varma että mitä. Ja sitten Teddy oli nauranut ja sanonut hänen nimensä, <em>James</em> -<br/>
<br/>
”James?”<br/>
<br/>
”Mitä hittoa nyt?”<br/>
<br/>
Tällä kertaa hän ei onneksi ollut pudonnut sohvalta. Draco seisoi ovensuussa, katseli häntä käsivarret puuskassa ja näytti siltä että tiesi jotain. Hän mulkaisi Dracoa niin pahasti kuin uskalsi mutta se taisi jäädä vähän puolitiehen, koska Dracoa alkoi naurattaa.<br/>
<br/>
”Kävin vain hakemassa vähän appelsiinimehua”, Draco sanoi, ”ja ajattelin samalla sanoa, että voit sinä minullekin puhua. Jos haluat.”<br/>
<br/>
”En minä halua”, James sanoi mahdollisimman päättäväisesti.<br/>
<br/>
”Eikä sinun tarvitse puhua tytöistä”, Draco sanoi, iski hänelle silmää ja käveli sitten pois.<br/>
<br/>
Voi hiton hiton hiton hitto. Jonkun pitäisi kyllä kieltää vanhoja ihmisiä iskemästä silmää.<br/>
<br/>
<br/>
**<br/>
<br/>
<br/>
Lopulta he saivat sovittua, että tapaisivat Remuksen luona. Hän oikein tiennyt, miten siinä niin kävi. Hän oli kyllä kaikin voimin yrittänyt estää. Ei hän halunnut Siriusta asuntoon, joka oli täynnä pahvilaatikkoja ja jossa makuuhuoneen huonekalut olivat olohuoneessa ja olohuoneen keittiössä ja keittiön makuuhuoneessa. Se oli vaikuttanut käytännölliseltä ratkaisulta silloin, kun hän oli leijuttanut niitä sisään siinä järjestyksessä, jossa ne olivat sattuneet olemaan muuttoautossa. Taatusti Sirius nauraisi sille, että hänellä oli sohva keittiössä. Eikä hän sitä paitsi muistanut milloin Sirius olisi viimeksi käynyt hänen kotonaan, missään hänen kodeistaan, niin että luultavasti se oli tapahtunut kahdeksankymmentäluvun alussa.<br/>
<br/>
Mutta olihan se niinkin, että Sirius sai lopulta aina tahtonsa läpi. Ihan jokaisessa asiassa. Niin se oli ollut jo silloin, kun he olivat olleet lapsia. James oli ollut ainoa joka oli pystynyt vastustamaan Siriuksen suostuttelutaitoja, ja Remus ei ollut kyennyt siihen lainkaan. Hän ei mielellään miettinyt, mistä se mahtoi johtua, koska siitä tuli aina oudon levoton olo. Eikä asialla ollut ollut juurikaan väliä viime aikoina, koska hän ja Sirius eivät olleet erityisemmin puhuneet toisilleen.<br/>
<br/>
Hän laittoi käytetyt teekupit piiloon sohvan alle ja istuutui sitten sohvalle odottamaan Siriusta. Kun Sirius lopulta koputti oveen, hän jäi vielä hetkeksi istumaan, jotta Sirius ei vain kuvittelisi, että hän oli juossut ovelle. Sitten hän tajusi että oli istuskellut ehkä liian kauan ja juoksi ovelle.<br/>
<br/>
”Hei”, Sirius sanoi ja katsoi häntä.<br/>
<br/>
”Hei”, hän sanoi. Siriuksen tukka oli poninhännällä ja rusketuksessa oli aurinkolasien jäljet. Alahuuli oli vähän rohtunut.<br/>
<br/>
”Saanko tulla sisälle?” Sirius kysyi.<br/>
<br/>
Remus räpytteli silmiään ja astui kiireesti syrjään. ”Totta kai.”<br/>
<br/>
Kun Sirius käveli hänen olohuoneensa poikki, hän tajusi kuvitelleensa sen hetken ennenkin. Juuri tuolla tavalla Sirius katselisi ympärilleen, vähän uteliaasti, ja hän miettisi että mikä oikeus Siriuksella oli olla utelias siitä miten hän asui, tai ylipäänsä mistään mikä liittyi häneen. Eivät he olleet enää niin läheisiä. Ja vaikka hän ei oikein tiennyt miksi asia oli niin, eikä varsinaisesti pitänyt siitä, niin se vain silti oli.<br/>
<br/>
”Sinulla on sohva keittiössä”, Sirius sanoi ja pysähtyi keittiön ovensuuhun. Remus jäi seisomaan muutaman jalan päähän, nojasi seinään ja odotti naurua. Kohta Sirius nauraisi. Silmäkulmat rypistyisivät ja hampaat näkyisivät, ja sitten Sirius puraisisi itseään alahuuleen kun muka koettaisi lakata nauramasta.<br/>
<br/>
”Se nyt vain jäi siihen”, hän sanoi lopulta, kun Sirius ei nauranutkaan.<br/>
<br/>
”Vaikuttaa käytännölliseltä”, Sirius sanoi, kääntyi ympäri ja käveli suoraan kohti hänen makuuhuonettaan. Hän juoksi perään mutta Sirius työnsi jo oven auki ja pysähtyi sitten ruokapöydän viereen. ”Sinulla ei ole sänkyä.”<br/>
<br/>
”Se on olohuoneessa”, hän sanoi. ”Sinä kävelit sen ohi kun tulit sisään.” Eron jälkeen hän oli ostanut kapeimman sängyn jonka oli löytänyt, niin että ei ollut mikään ihme, jos se oli jäänyt Siriukselta näkemättä.<br/>
<br/>
”Vai niin”, Sirius sanoi, kun näki hänen sänkynsä. Hän pysähtyi muutaman askeleen päähän, sen verran kauas, että jos Sirius tekisi jotain yllättävää niin kuin vaikka kääntyisi äkkiä, he eivät olisi aivan vastakkain. Hänestä oli aina tuntunut, että Sirius saattaisi tehdä melkein mitä vain. Ehkä siksi hän oli uskonut sen, mitä Dumbledore oli kertonut hänelle marraskuun ensimmäisenä päivänä vuonna 1981.<br/>
<br/>
He olivat puhuneet siitä muutaman kerran sodan jälkeen, jälkimmäisen sodan jälkeen siis. Silloin hän oli tietenkin ollut jo naimisissa Tonksin kanssa. Vaikka mitä se häneen ja Siriukseen liittyi. Hän oli mennyt käymään Siriuksen luokse asuntoon, jonka kodinkonetaiat oli viritetty niin herkiksi että pelotti ajatella yhtään mitään. Siinä he olivat istuneet keittiön pöydän molemmin puolin ja katselleet toisiaan. Hän ei ollut tiennyt mitä sanoa, joten hän oli pyytänyt anteeksi. Sirius oli kiroillut ja käskenyt hänen unohtaa sen. Mutta silti jokin oli edelleen painanut, niin kuin heidän välillään olisi ollut jotain minkä he molemmat tunsivat mutta mitä ei voinut nähdä. Ehkä Sirius olisi tiennyt, mitä se oli. Mutta ei hän tietenkään ollut uskaltanut kysyä Siriukselta.<br/>
<br/>
”Mitä sinä tarkoitit”, hän kysyi nyt, koska Sirius katseli edelleen hänen kapeaa sänkyään, ”kun sanoit että meidän täytyy tehdä jotain Teddylle ja Jamesille?”<br/>
<br/>
Sirius vilkaisi häntä ja lähti sitten nopein askelin kohti keittiön sohvaa. ”Älä kuulosta niin vakavalta.”<br/>
<br/>
”En minä kuulosta vakavalta”, hän sanoi ja säikähti sitä, kuinka vakavalta hänen äänensä kuulosti. Hän yskäisi muutaman kerran mutta ei se juurikaan auttanut. ”Sitä paitsi sinä tulit tänne juttelemaan siitä.”<br/>
<br/>
”Onko sinulla teetä?” Sirius kysyi, vilkaisi häntä, otti taikasauvan takataskusta ja nappasi sitten teepussin, joka lennähti kaapista. ”Kiitos. Haluatko sinä?”<br/>
<br/>
”En minä tarvitse”, hän sanoi ja mietti sitten uudestaan. ”Tai siis, kyllä. Kiitos.”<br/>
<br/>
”Mitä luulet”, Sirius sanoi ja leijutti hänelle teemukin, ”tykkääkö Teddy Jamesista?”<br/>
<br/>
Hän koetti juoda teetään mutta se oli vielä liian kuumaa. Sirius maistoi omastaan, irvisti ja istuutui sitten sohvalle muki kämmenten välissä. Sirius näytti siltä kuin olisi ollut täällä ihan kuin kotonaan, mikä oli vähän epäreilua, koska Remuksesta tuntui edelleen siltä kuin hän olisi ollut kylässä jonkun toisen sekavassa kämpässä. Ja hän sentään asui täällä.<br/>
<br/>
Sitten hän ryhtyi miettimään, mitä Sirius oli mahtanut sanoa hänelle äsken.<br/>
<br/>
”Mitä sinä sanoit?”<br/>
<br/>
”Tykkääkö Teddy Jamesista?” Sirius kysyi, nosti toisen polven toisen päälle ja katseli häntä teemukin yli niin kuin se olisi ollut ihan tavallinen kysymys.<br/>
<br/>
”Miten niin tykkääkö Teddy Jamesista?” hän kysyi. Tonks oli kasvattanut Teddyn melko hyvin, niin että oli vaikea uskoa, että Teddy olisi tehnyt jotain ikävää Jamesille. Mutta ehkä Teddy oli vahingossa sanonut jotain epäkohteliasta. Sitäkin oli kyllä vaikea uskoa, koska Teddy puhui melko vähän.<br/>
<br/>
”James on varmaan ihastunut Teddyyn”, Sirius sanoi ja tuijotti häntä. Hän tuijotti takaisin.<br/>
<br/>
”Ihastunut?”<br/>
<br/>
”Kai sinä tiedät mitä se tarkoittaa?”<br/>
<br/>
”Totta kai minä tiedän mitä se tarkoittaa. Mutta miten James –”<br/>
<br/>
Hän mietiskeli asiaa vähän aikaa. Sirius katseli häntä teemukin yli. Sirius oli aina juonut teetäkin eri tavalla kuin muut, ikään kuin vähän hienostuneemmin, vaikka olikin naurettavaa ajatella niin. Mutta varmaan se johtui kasvatuksesta.<br/>
<br/>
”Luuletko että James on ihastunut Teddyyn?”<br/>
<br/>
Sirius kohautti olkapäitään. ”Siltä se vähän näytti. Se koiranpentukatse oli vähän samanlainen kuin Harrylla silloin, kun Draco oli vasta tullut kuvioihin.”<br/>
<br/>
Kyllähän Remus tiesi, että Harry ja Ginny olivat eronneet jo joitain vuosia sitten ja että Harry tapaili nykyään Draco Malfoyta. Hän ei vain ollut sisäistänyt sitä vielä. ”Mutta miten Teddy –”<br/>
<br/>
Sirius katseli häntä pää kallellaan. Hän yritti pakoilla katsetta mutta tietenkään se ei onnistunut.<br/>
<br/>
”Luuletko siis että Teddy voisi –”<br/>
<br/>
”Remus”, Sirius sanoi, ”tule tänne istumaan.”<br/>
<br/>
Hän istuutui sohvalle Siriuksen viereen. Näin kahdestaan se olikin yllättävän pieni. Sirius tuoksui kahvilta ja joltain kukalta, mikä johtui varmaan pyykinpesuloitsusta. ”Mutta eihän Teddy ole –”<br/>
<br/>
”Niin?” Sirius kysyi, kun hän ei jatkanut sitä lausetta. Hän pudisteli päätään. Sirius huokaisi. Hän joi vähän lisää teetä ja nojasi Siriusta kohti niin että heidän olkapäänsä melkein hipaisivat toisiaan. Hän ei ollut ollut moneen viikkoon niin lähellä toista ihmistä. ”Remus”, Sirius sanoi hiljaisella äänellä, ”mitä Teddy ei ole?”<br/>
<br/>
”Mutta Teddy ja Victoire seurustelivat monta vuotta”, Remus sanoi. ”Ehkä he seurustelevat edelleen.”<br/>
<br/>
”Etkö tiedä?”<br/>
<br/>
”Emme me puhu sellaisista asioista.”<br/>
<br/>
”Millaisista asioista?” Sirius kysyi, mutta kun hän vilkaisi Siriusta, tämä nauroi hänelle äänettömästi. Ilmeisesti vastaaminen ei ollut ihan välttämätöntä. ”Mieti nyt, Remus. Eikö olisi hyvä juttu? James ja Teddy?”<br/>
<br/>
Hän ei oikein pystynyt kuvittelemaan sitä.<br/>
<br/>
”Sinulla ei ole mielikuvitusta”, Sirius sanoi ja nykäisi hänen hihaansa. Hän melkein läikytti teetä syliinsä. ”Meidän pitäisi ehkä vähän auttaa heitä.”<br/>
<br/>
”Auttaa heitä missä?” hän kysyi kumman ohuella äänellä.<br/>
<br/>
”Selvittämään, ovatko he ihastuneita toisiinsa.”<br/>
<br/>
Nyt hänen varmaan pitäisi sanoa jotain säästä. Se kääntäisi keskustelun suunnan. Hän oli lähestulkoon varma ettei Teddy ollut ihastunut Jamesiin. Tai eihän hän tietenkään olisi tiennyt vaikka olisi ollutkin, mutta silti se vaikutti jotenkin epätodennäköiseltä. Nyt hän sanoisi että olipa satanut viime aikoina, ja Sirius naljailisi hänen tylsyydestään mutta ei kovin terävästi ja lähtisi sitten kotiin.<br/>
<br/>
”Miten ihmeessä?” hän kysyi.<br/>
<br/>
”En tiedä vielä”, Sirius sanoi ja leijutti teemukinsa tiskipöydälle. ”Voitaisiin mennä sinun mökillesi.”<br/>
<br/>
”Minun mökilleni?”<br/>
<br/>
”Niin”, Sirius sanoi ja vilkaisi häntä. ”Se sinun vanhempiesi loma-asunto? Se missä me olimme viime sodan aikaan, kun Dumbledore piilotteli minua ja sinä olit lapsenvahtina?”<br/>
<br/>
He olivat olleet melkein koko kesän kahdestaan. Hän oli herännyt aamuisin siihen miten Sirius kolisteli kattiloita keittiössä. Loppukesästä Sirius oli alkanut myös hyräillä. Niin että siinä hän oli sitten maannut sängyssä, tuijottanut vanhoja tahroja katossa ja kuunnellut Siriuksen hyräilyä. Joskus häntä oli alkanut itkettää. Joskus hän oli kuvitellut että tulisi hulluksi ja etsisi jonkun vanhan loitsun ja siirtäisi koko talon johonkin toiseen ulottuvuuteen. Siellä he olisivat kahdestaan, Sirius hyräilisi keittiössä ja hän kuuntelisi oven läpi eivätkä he enää ikinä menettäisi ketään josta välittivät.<br/>
<br/>
Melko pian sen kesän jälkeen hän olikin sitten ruvennut tapailemaan Tonksia. Elämästä oli tullut tasaisempaa, kaikesta huolimatta. Tonksin kanssa hän ei haaveillut vanhoista taioista, jotka siirtäisivät ihmisiä ja taloja toisiin ulottuvuuksiin.<br/>
<br/>
”Etkö muista?” Sirius kysyi nyt ja katsoi häntä silmät kapeina. ”Oli sellainen sateinen päivä kun minä tulin sinne. Sinä veit minut keittiöön ja laitoit juomaan teetä. Minä en oikein edes tajunnut että mitä sanoit, olin ollut niin kauan –”<br/>
<br/>
”Kyllä minä muistan. Ei se ole mikään loma-asunto. Se oli minun mummoni talo joskus kauan sitten.”<br/>
<br/>
”Hyvä. Mennään sinne. Siellä on aikaa miettiä, onko rakastunut.”<br/>
<br/>
Hän kuvitteli kuinka makaisi sängyssä ja kuuntelisi Siriuksen hyräilyä oven läpi. ”Se ei taida olla hyvä idea.”<br/>
<br/>
”Miten niin?” Siriuksen otsa rypistyi useammalle rypylle kuin silloin ennen. Remus koetti olla tuijottamatta. ”Ei kai Teddy ole enää Victoiren kanssa?”<br/>
<br/>
”Miten niin ei kai? Victoire on mukava tyttö.” Sitä he olivat Teddyn kanssa toistelleet aina kun olivat puhuneet Victoiresta. Tonks oli käskenyt hänen jutella Teddylle siitä kaikesta, kondomeista ja liukuvoiteista ja että jos ei halunnut tehdä jotain, piti sanoa niin. Ja piti kuunnella, kun toinen sanoi ettei halunnut. Hän oli keittänyt Teddylle teetä ja sitten he olivat istuneet vierekkäin sohvalla. Televisio oli ollut auki. <em>Victoire on mukava tyttö, </em>hän oli sanonut. <em>Niin on</em>, Teddy oli sanonut. He olivat katsoneet vähän aikaa televisiota, ja sitten hän oli hakenut Teddylle uuden mukillisen teetä. <em>Victoire on mukava tyttö</em>, Teddy oli sanonut, kun hän oli tullut takaisin.<br/>
<br/>
”<em>Mukava tyttö</em>”, Sirius sanoi suupielet nykien. ”Eihän se liity tähän mitenkään. He eivät siis ole yhdessä?”<br/>
<br/>
”Eivät kai.”<br/>
<br/>
”Hienoa. Minä ilmoitan Harrylle, että James lähtee meidän kanssamme mökille. Ilmoita sinä Teddylle. Onko sinulla kahvia?”<br/>
<br/>
<br/>
**<br/>
<br/>
<br/>
Nyt pitäisi kyllä jotenkin selvittää, oliko hän ihastunut Teddyyn. Ehkä hän ei edes ollut ja sitten kaikki hermoilu oli ihan turhaa. Siinä tapauksessa hän voisi ihan hyvin juostessaan miettiä Teddyn niskaa eikä se tarkoittaisi yhtään mitään. Teddyllä oli pisamia niskassakin. Se oli ihan mahdotonta. Ja koska Teddyllä ei ollut ikinä sellaista paitaa joka jätti yläselkää yhtään paljaaksi, ja koska Teddyn tukka oli useimmiten vähän pitempi, sellainen että varmaan juuri ja juuri saisi työnnettyä sinne sormensa, niin oikeastaan Teddyn niskaa ei näkynyt juurikaan. Synttäreillä hän oli välillä unohtunut tuijottamaan Teddyn niskaa kun Teddy oli katsonut muualle, ja sitten hän oli miettinyt että jatkuivatko pisamat selkään vai eivät. Teddyn niska oli sitä paitsi aivan hänen silmiensä korkeudella, niin ettei hän oikeastaan edes mahtanut mitään sille että tuijotti.<br/>
<br/>
Hän melkein törmäsi vastaantuleviin lastenrattaisiin ja kaarsi hiukan ojan puolelta takaisin omalle puolelleen tietä. Hemmetti. Nyt pitäisi keskittyä. Hiekka natisi. Hikeä valui silmiin. Juoksulenkkareihin pitäisi tehdä uusi joustotaika. Tuon seuraavan mutkan kohdalla hän kääntyisi siihen polulle, jossa piti katsoa jalkoihinsa. Sitten hän ei ainakaan ehtisi miettiä Teddyä. Synttäreillä Teddy oli istuutunut hänen viereensä kun isä oli kerännyt heidät kaikki puutarhan pitkän pöydän ääreen syömään täytekakkua. Hän oli jotenkin häkeltynyt eikä ollut edes tajunnut tervehtiä Teddyä, ennen kuin Teddy oli sanonut hänelle hei. Sitten hänkin oli sanonut. Teddyn kädet olivat levänneet pöydällä lautasen molemmin puolin ja hän oli katsellut Teddyn kämmenselkiä, joissa niissäkin oli pisamia, ja ohuenohuita ihokarvoja jotka näyttivät vähän vaaleansinisiltä, mutta ehkä se oli johtunut valoista.<br/>
<br/>
<em>Hemmetti.</em><br/>
<br/>
Hän juoksi lenkin loppuun, kävi suihkussa ja sulkeutui sitten huoneeseensa ennen kuin pikkusisarukset ehtivät huutaa hänen peräänsä tai isä ehti tulla juttelemaan. Huoneessaan hän mietti että okei. Saattoi hyvinkin olla että hän oli ihastunut Teddyyn. Ei hän varsinaisesti ollut yllättynyt. Hän oli aina tykännyt Teddystä, lapsenakin, koska Teddy oli ollut vanhempi ja niin cool. Mutta tietenkin se oli erilaista nykyään, vaikkei hän tiennyt milloin se oli muuttunut. Ehkä silloin, kun Adam Johnson oli suudellut häntä pukuhuoneessa väliajalla. Sen jälkeen hän oli ollut niin sekaisin, että he olivat hävinneet Luihuisille. Hän oli syyttänyt Adamia ainakin kaksi viikkoa, mutta lisäksi hän oli miettinyt, miltä olisi mahtanut tuntua jos Adam ei olisikaan päästänyt irti hänestä ja juossut karkuun, vaan olisi sen sijaan työntänyt hänet suihkukoppiin ja painanut seinää vasten ja kiskonut paidan pois hänen päältään.<br/>
<br/>
Mutta ei hän Teddystä osannut ajatella sellaisia juttuja. Teddy ei varmaan ikinä ollut edes käynyt pukuhuoneessa. Hän joutuisi itse työntämään Teddyn suihkukoppiin ja siellä Teddy olisi varmaan huolissaan siitä, että entä jos liukastuisi. Hän kyllä suojelisi Teddyä. Hän sammuttaisi valot ja työntäisi sormet Teddyn tukkaan ja nojautuisi lähemmäs kunnes heidän nenänsä melkein koskettaisivat toisiinsa. Ja sitten hän suutelisi Teddyä. Teddy kuiskaisi hänen nimensä -<br/>
<br/>
”James?”<br/>
<br/>
”Hitto, et sinä voi vain tulla sisään ja –” Sitten hän tajusi, että ovi oli yhä kiinni ja isä seisoi käytävässä niin kuin kuuluikin. ”Et sinä voi vain tulla huhuilemaan minua ihan milloin sinua huvittaa!”<br/>
<br/>
Isä oli vähän aikaa hiljaa ja koputti sitten oveen. ”James, voinko minä tulla sisään?”<br/>
<br/>
”Mitä asiaa sinulla on?”<br/>
<br/>
”Mitä sinä puuhaat?”<br/>
<br/>
Hemmetti. Hän tarkisti, että t-paidan helma oli hyvin, ja käski sitten isän tulla sisään. Isä raotti hitaasti ovea ja hän koetti näyttää mahdollisimman pitkästyneeltä. ”Sano nyt vain, mitä asiaa sinulla on.”<br/>
<br/>
”Tuota noin”, isä sanoi, ”Sirius lähetti pöllön. Hän ja Remus ovat menossa Remuksen vanhalle talolle Yorkshireen. He haluaisivat sinut mukaan.”<br/>
<br/>
”Minut? Eikö se ole joku muinainen talo? Onko siellä edes televisiota?”<br/>
<br/>
”En oikein tiedä”, isä sanoi. ”Mutta Sirius sanoi että sinulla olisi siellä varmaan ihan mukavaa.”<br/>
<br/>
Hän tuijotti isää mutta isä tuijotti hänen huispausjulisteitaan. Tämä ei oikein kuulostanut isän keksinnöltä. Ehkä Draco halusi olla isän kanssa kahdestaan ja koetti järjestää heidät muut ulos talosta. Mutta oli aika paksua olettaa, että hän lähtisi Remuksen ja Siriuksen kanssa jonnekin keskelle ei-mitään, missä ei välttämättä ollut edes televisiota.<br/>
<br/>
”Teddy on kuulemma myös menossa”, isä sanoi ja katseli pää kallellaan Raul Almeidan vatsalihaksia.<br/>
<br/>
”Kyllä se sopii”, James sanoi.</p>
  </div>
  