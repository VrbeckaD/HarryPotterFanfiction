
    <div id="chapters" role="article">
        <h3 class="landmark heading" id="work">Work Text:</h3>
          <div class="userstuff"><p align="center">
  <u>L’Inferno sono gli Altri</u>
</p><p><br/>1- Abbandonato, nell’Odio</p><p> </p><p>Gli si stagliava di fronte, come una paradossale ombra nel buio.</p><p>Era immensa e <em>magnifica. </em></p><p>Ma, soprattutto, era un luogo a cui sentiva di appartenere.</p><p>E non perché finalmente era sfuggito all’orfanotrofio, bensì perché finalmente aveva ottenuto legittimazione di quelle doti che <em>sentiva </em>di avere.</p><p>Tom Riddle si era sentito abbandonato troppe volte nella sua breve vita.</p><p>Abbandonato a se stesso, ad un mondo che gli andava troppo stretto.</p><p>Adesso, respirava a pieni polmoni l’aria di una nuova casa, dove l’abbandono non aveva ragione d’esistere.</p><p>Eppure, non si poteva dire felice.</p><p>Aveva solo voglia di entrare in quel castello, e di cominciare a far tracimare il suo odio.</p><p> </p><p>2- Abbandonato, nel Silenzio</p><p> </p><p>Aveva pianto.</p><p>Se ne era vergognato ed era stato punito per quel gesto così umano e così poco onorevole.</p><p>Una punizione che sulla sua pelle non sortiva più alcun effetto, ormai.</p><p>Eppure, adesso era scappato. Quella casa, tanto odiata, era lontana miglia da Hogwarts, e lui si concesse il lusso di non pensare per un attimo alla madre, che aveva abbandonato con quell’uomo che si era arrogato barbaramente il diritto di farsi chiamare ‘padre’.</p><p>E, del resto, anche Severus era stato abbandonato fin troppe volte. Ai suoi pensieri, alle sue emozioni insignificanti.</p><p>Sapeva di essere nato per quella solitudine, ma almeno adesso non sentiva più le urla e i pianti.</p><p> </p><p>3- Abbandonato, nelle Domande</p><p> </p><p>Meraviglia. Stupore.</p><p>Tutto ciò che andava oltre ogni immaginazione.</p><p>Improvvisamente, pensò ai genitori. A come si fossero sentiti quando avevano visto Hogwarts per la prima volta, se avessero provato quella gioia che andava oltre l’umana comprensione.</p><p>Improvvisamente, fu colto da un annichilente senso di abbandono.</p><p>Non l’avrebbe mai saputo.</p><p>Era da solo e loro non avrebbero mai potuto rispondere alle migliaia di domande che lui aveva da porre.</p><p>Eppure, Harry riuscì a percepire la loro presenza nelle vicinanze del castello.</p><p>James e Lily erano morti, ma ora stavano per condividere la medesima casa.</p><p>La casa che Harry non aveva mai conosciuto, adesso era davanti a lui.</p><p>E non l’avrebbe abbandonato.</p><p> </p><p>4- Solo, per Consapevolezza</p><p> </p><p>Era solo.</p><p>Solo.</p><p>Eppure, era in grado di cogliere le sottigliezze.</p><p>Si circondava di persone, e tutte credevano di avere un ruolo fondamentale nella sua esistenza. Ma per lui, non esistevano.</p><p>Lui parlava con tutti e non si confidava con nessuno.</p><p>Parlava, perché era la cosa che sapeva fare meglio. Perché godeva della malia che era in grado di utilizzare, per come sapeva vincere le loro menti, tenerle in scacco.</p><p>Riddle era stato abbandonato anni prima, era abbandonato anche adesso.</p><p>Qualcosa era cambiato.</p><p>Tom Riddle, questa volta, era abbandonato a se stesso perché lui aveva deciso di porre un muro fra sé e gli altri.</p><p>Si era abbandonato da solo.</p><p> </p><p>5- Solo, per Ignoranza</p><p> </p><p>Aveva imparato una cosa: ci si sente davvero soli quando si è in mezzo alla gente.</p><p>A casa veniva ignorato dalla madre e occasionalmente picchiato dalla madre. Da bambino, aveva desiderato delle attenzioni che non erano mai arrivate. Poi, con il tempo, aveva imparato a desiderare solamente di essere ignorato.</p><p>E ad Hogwarts, fra quelle mura gelide, la sua richiesta aveva trovato accoglimento.</p><p>Si muoveva, strisciante ed evanescente come un fantasma.</p><p>Cercava di passare inosservato, di diventare invisibile agli altrui occhi.</p><p>Non era vita, la sua, solo sopravvivenza.</p><p>Si era lasciato andare, abbandonandosi in un limbo senza via di fuga.</p><p> </p><p>6- Solo, per Scelta</p><p> </p><p>Fervevano i preparativi.</p><p>Per l’ennesima volta, era costretto a guardare i suoi compagni fare i bagagli per tornare a casa, durante le vacanze di Natale.</p><p>E lui?</p><p>Aveva sempre avuto uno scarso significato, quella festività. Voleva dire solo lavoro per far sì che Dudley fosse soddisfatto, e vedersi umiliato dalla costante sensazione di non appartenere a quel luogo, di non appartenere ad una famiglia.</p><p>Sarebbe potuto tornare a Privet Drive.</p><p>Eppure, per una volta, nella sensazione più totale di abbandono aveva preso la decisione giusta: si era abbandonato da solo, per una volta.</p><p>Il senso di solitudine permaneva ma, almeno, stavolta era per sua scelta.</p><p> </p><p>7- E mi abbandono alla loro Morte</p><p> </p><p>Accarezzo lentamente Nagini.</p><p>È magnifica. È mia.</p><p>Non è umana ed è... ammaliante, ai miei occhi.</p><p>La battaglia infuria, mi crogiolo nelle immagini di morte che impregnano la mia mente.</p><p>Tutto finirà, stanotte, e io finalmente avrò la rivalsa che ho tanto cercato.</p><p>Penso a mia madre, stranamente, e quasi mi pare di vedere i suoi occhi vacui dopo la morte.</p><p>È anche per lei, tutto questo. Per quella sciocca strega che ha perso tutto per colpa di un amore viziato, devastante.</p><p>Si è abbandonata a lui, prima di abbandonare me.</p><p>E ora, tutti coloro che hanno osato fronteggiarmi stanno pagando per quell’abbandono.</p><p>E mi abbandono alla loro morte.</p><p> </p><p>8- E mi abbandono a giusta Morte</p><p> </p><p>So cosa mi sta per accadere.</p><p>Lotto senza troppa convinzione per la mia vita, ma la verità è che attendo con ansia il momento in cui chiuderò gli occhi, per sempre.</p><p>Il momento in cui verrò accolto da coloro che hanno pagato con la morte quegli sprazzi d’inutile affetto nei miei confronti.</p><p>Tutti quelli che ho ucciso, solo perché non sono mai stato coraggioso abbastanza da salvarli.</p><p>Lily. Silente.</p><p>E mia madre.</p><p>Mi aspetto un abbraccio, in questa morte vanagloriosa, e cerco le sue braccia nel buio che comincia ad avvolgermi.</p><p>Mi ha abbandonato, ed io ho impiegato anni per perdonarla.</p><p>Adesso, sono pronto.</p><p>E mi abbandono a giusta morte.</p><p> </p><p>9- E mi abbandono alla morte</p><p> </p><p>
  <em>Sto per morire.</em>
</p><p>Come una maledizione che grava sulla mia famiglia, come quel coraggio che non ha portato altro che lacrime e sangue.</p><p>In questo momento, non penso agli amici che mi sono fatto nel corso degli anni.</p><p>Non penso a Ron ed Hermione, non penso alla Tana, che ho considerato come il surrogato di una casa che potessi definire mia.</p><p>Penso a mia madre e a mio padre, penso alla loro morte, e alle loro figure sfocate che mi attorniano.</p><p>Loro, che mi hanno abbandonato perché io potessi vivere tutto questo.</p><p>Abbandonato, perché potessi morire.</p><p>Eppure, adesso sono qui, accanto a me, solo ombre ma io riesco a vederli.</p><p>Non ho più paura.</p><p>E mi abbandono alla morte.</p></div>
        <!-- end cache -->
    </div>
