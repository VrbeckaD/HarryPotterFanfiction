
  <div class="userstuff module" role="article">
    <h3 class="landmark heading" id="work">Chapter Text</h3>
    <p>— Wejść! — rozległo się w odpowiedzi na pukanie. Riddle nawet nie podniósł głowy, gdy ciężkie drzwi z malowanego drewna otwarły się i do jego gabinetu wślizgnął się sługa.</p>
<p>— Przybył do pana gość. Nalega na natychmiastowe spotkanie. — Czarodziej skłonił się w pas i pozostał już w tej pozycji, mówiąc ze wzrokiem wbitym w podłogę i dłońmi splecionymi za ugiętymi plecami.</p>
<p>— Kto to jest? — mruknął Riddle bez cienia zainteresowania.</p>
<p>— Nie wiem, panie. Nie odpowiedział na moje pytania.</p>
<p>Riddle zmarszczył brwi.</p>
<p>— Może powinieneś go w takim razie znać! — Zatrzasnął książkę, którą wcześniej czytał, nie troszcząc się o umieszczenie między stronnicami zakładki. — To nie żaden włóczęga mam nadzieję. No cóż — przeciągnął słowo, językiem zwilżył wargi w momencie zastanowienia — wprowadź go, wysłucham, co ma do powiedzenia.</p>
<p>Sługa z wyszeptanym „Tak jest” wycofał się na korytarz i zaraz zabrzmiały pospieszne kroki. Oddalały się.</p>
<p>Riddle zrelaksował się w fotelu. Ze swojego miejsca mógł objąć wzrokiem niemal cały gabinet. Przepych — tym słowem można było określić wnętrze. Może do tego wrażenia nie dokładały się zasłaniające większą część ścian regały wypełnione woluminami, za które niejeden czarnoksiężnik oddałby dłoń i jeszcze kawałek przedramienia, ale portrety realistycznych wymiarów oprawione w pozłacane ramy już tak.</p>
<p>Nie sprzątał z biurka niczego, gdy przyjmował gości. Pozwalał drogocennym artefaktom leżeć i kusić oczy, fiolkom o nieznanej zawartości budzić zastanowienie. Tym razem również nie usunął z widoku ani jednej rzeczy.</p>
<p>Drzwi uchyliły się nieznaczenie.</p>
<p>— Panie, przyprowadziłem gościa — zabrzmiało przez szczelinę.</p>
<p>— Wprowadź go.</p>
<p>Mężczyzna, który przekroczył w następnej chwili próg gabinetu z pewnością nie obracał się w tych samych kręgach, co on,  więc nie był też kimś, kogo jego sługa powinien znać. Z pewnością zapamiętałby twarz o tak groźnym wyrazie, gdyby widział ją kiedykolwiek wcześniej.</p>
<p>— Witam pana — odezwał się Riddle. Wstał ze swojego miejsca i wyszedł zza biurka, widząc, że jego gość już zmierza w jego stronę. Gdy tylko pokonał dzielące ich metry, Riddle wyciągnął do niego rękę. — Tom Riddle. Kogo mam przyjemność dziś gościć?</p>
<p>— Harry Potter.</p>
<p>Miał mocny uścisk i suchą, ciepłą dłoń. Gdyby Riddle chciał go ocenić tylko na tej podstawie, powiedziałby, że miał do czynienia z człowiekiem uczciwym. Nie podobał mu się jednak jego wzrok, jakiś nieokreślony szczegół w wyrazie twarzy.</p>
<p>Emanował od niego mdły, słodkawy zapach krwi wyczuwalny nawet w przesiąkniętym perfumą powietrzu gabinetu.</p>
<p>Riddle spojrzał na podłogę akurat by zobaczyć jak kropla krwi spadła z lewej dłoni przybysza i rozchlapała się na polerowanym parkiecie.</p>
<p>— Krwawi pan na moją podłogę — zauważył, mierząc Pottera spojrzeniem zmrużonych oczu. Tego wieczoru nie miał fantazji, by udawać zatroskanego gospodarza. Skąd Potter przyszedł i co go spotkało po drodze… Riddle wierzył, że miał ciekawsze rzeczy do rozważania.</p>
<p>Potter uniósł brwi. Nie złagodziło to w żaden sposób ponurego wyrazu na jego twarzy.</p>
<p>— Tak, wiem. Nie zaproponuje mi pan, żebym usiadł, panie Riddle?</p>
<p>— Proszę bardzo. — Czarnoksiężnik machnął ręką, pozwalając gościowi wybrać, czy wolał usiąść naprzeciw niego przy biurku, czy może w którymś z foteli o wygiętych nogach. — Nalegam jednak, żeby nie poplamił pan krwią tapicerki.</p>
<p>— Dołożę wszelkich starań. — I czy w jego głosie nie czaiła się drwina?</p>
<p>Kiedy Riddle wrócił za biurko, Potter opadł na jeden z foteli, wyciągając wygodnie nogi przed siebie. Zakrwawioną dłoń położył na kolanach, drugą swobodnie przerzucił przez oparcie. Sługa odebrał od niego płaszcz w holu, nic jednak nie zostało zrobione z jego niedokładnie wytartymi z błota butami.</p>
<p>— Naprawdę ciężko było mi pana znaleźć — powiedział Potter. -Tymczasem pilnie potrzebuję konsultacji w pewnej sprawie.</p>
<p>— Nie wyobrażam sobie, co może pana do mnie sprowadzać, panie Potter.</p>
<p>— Domyślam się. Słyszał pan może kiedyś o czymś nazywanym „karma”?</p>
<p>— Religia nigdy nie była przedmiotem moich badań, panie Potter. Obawiam się, że źle pan trafił — stwierdził sucho Riddle i już był gotowy pożegnać niespodziewanego gościa.</p>
<p>Potter potrząsnął głową i okulary zjechały mu niżej na nosie.</p>
<p>— Źle mnie pan zrozumiał! Nie mówię o opatrzności ani o nagrodzie czy karze za nasze czyny… Kto miałby to oceniać i w jaki sposób? Świat jest najlepszym dowodem, że nic takiego nie istnieje… — Uśmiechnął się z kwaśno.</p>
<p>— Jeśli źle zrozumiałem, to tym bardziej nalegam, żeby wyjaśnił pan, co takiego ma na myśli.</p>
<p>— Na pana biurku leży zmieniacz czasu — zauważył Potter. — Nie będzie pan go w stanie jednak użyć do zmieniania rzeczywistości, ponieważ żyjemy w rzeczywistości już zmienionej. Doszedł już pan do tego przykrego wniosku, prawda?</p>
<p>Riddle zawiesił wzrok na przedmiocie. Artefakt był nowy, trafił w jego ręce od razu, zaraz po skonstruowaniu go. A jednak jego brzegi były obtłuczone, a szkło przecinała gruba rysa, niemal pęknięcie. Zmieniacze nigdy się nie zmieniały, wyjaśnił mu jego kontakt.</p>
<p>— To tylko początkowy wniosek, nie poddawałbym się w tym miejscu — stwierdził nonszalancko Riddle. Niemal kręciło mu się w głowie od niekończącej się pętli, w którą wpadał przy każdej próbie rozważań, a na koniec był bliski rzucenia przedmiotem o ścianę z frustracji. <em>Bezużyteczne, wadliwe</em>, chciał wykrzyczeć to twórcom.</p>
<p>— Nie zamierzam pana zniechęcać. — Potter kiwnął głową, jakby w zrozumieniu. — Zauważył pan pewnie w swoich rozważaniach, że cokolwiek zrobi podróżnik w czasie, wyda się, że czas w pewien sposób na to odpowiada.</p>
<p>Riddle skinął głową i Potter kontynuował:</p>
<p>— Dzieje się tak, niezależnie co zrobi i ile razy zrobi. Zdaje mu się, że już osiągnął swój cel i nastąpiła zmiana, kiedy okazuje się, że wydarzenia toczą się w ten sam sposób, co wcześniej. Zastanawiam się, czasem, czy naprawdę, czy może jednak to złudzenie… — Potter urwał. — I tutaj pojawia się powód, dla którego pana szukałem.</p>
<p>— Słucham.</p>
<p>— Artefakt, potrzebny mi artefakt, który tę wątpliwość by rozwiał. Do eksperymentu rozumie pan, w końcu to jedno zajęcie nas łączy. Zakładam, że będzie pan w stanie mi pomóc. W zamian zaoferuję wynik — uśmiechnął się szeroko, rozbrajająco i nijak to nie pasowało to usposobienia, które prezentował do tej pory — który być może posunie do przodu pana rozważania.</p>
<p>— Coś czułego na zmianę w linii czasu… — powiedział na głos Riddle, już zaczynając myśleć, analizować wszystko, o czym kiedykolwiek słyszał w choćby podobnym duchu.</p>
<p>— Dokładnie tak, panie Riddle.</p>
<p>Siedzieli przez chwilę w milczeniu, Riddle zaczął stukać palcami w blat biurka.</p>
<p>— Kontakt? — zażądał Riddle.</p>
<p>— Sowa powinna mnie znaleźć prędzej czy później — stwierdził Potter. Wstał z fotela i wygładził szatę. — Nie będę zajmował panu więcej czasu. Zgaduję, że zapamiętał pan moje nazwisko? Mogę je zapisać dla pana.</p>
<p>— Nie ma takiej potrzeby.</p>
<p>Znaleźli się naprzeciw siebie, żeby dobrym zwyczajem uścisnąć sobie dłonie na pożegnanie.</p>
<p>— Znakomicie. I jeszcze jedno, prawie o tym zapomniałem…</p>
<p>Riddle czekał, aż dokończy zdanie. Zdarzyło się to tak szybko, że ledwo dostrzegł, jak ręka drugiego wystrzeliła w jego stronę, w kierunku jego gardła. Szarpnął się do tyłu, sądząc, że czarodziej spróbuje go udusić.</p>
<p>Cichy, metaliczny brzęk i błysk srebra w powietrzu uświadomiły mu, co się stało, zanim poczuł, jak nacisk na jego karku wzmocnił się, by zaraz zniknąć. Medalion został zerwany z jego szyi.</p>
<p>Medalion Slytherina.</p>
<p>Błyskawicznie sięgnął po różdżkę. Drugi jednak odbił jego klątwę, jakby tylko na to czekał.</p>
<p>— A to po to, żeby pan o mnie nie zapomniał, panie Riddle. Choć to równie ciekawy artefakt.</p>
<p>W następnej chwili zniknął.</p>
<p><em>Jak?!</em>, chciał zażądać Riddle, ale tylko zacisnął dłonie w pięści w bezsilnej furii. Magowie z portretów łypali w jego stronę z niepokojem.</p>
  </div>
  