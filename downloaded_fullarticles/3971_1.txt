
  <div class="userstuff module" role="article">
    <h3 class="landmark heading" id="work">Chapter Text</h3>
    <p>
  <b>Add a szíved</b>
</p>
<p> </p>
<p>
  <i>A múlt</i>
</p>
<p> </p>
<p>Dumbledore halála után, a nyári szünet első hétvégéjén jelentette ki Hermione, hogy meglátogatja szüleit; Ron pedig elhatározta, hogy elkíséri barátnőjét. A fiú ötletét mindenki csak helyeselni tudta, hiszen nem tudták, hogy Voldemort és halálfalói mire készülnek. Harry tréfálkozva kísérte el őket az Odútól nem messze lévő hoppanálási pontig, talán először nevetett szívből igazgatójuk halála óta. Megegyeztek abban, hogy körülbelül este hatra érnek vissza, így Harry a ház előtt, a kertben lófrált, mert onnan látszódott a dombtető, ahová barátai majd megérkeznek. Ginny és Molly is csatlakozott hozzá, úgy öt perccel hat előtt előbb Arthur Weasley, majd a két fiatal griffendéles is feltűnt a távolban.<br/>Aztán egy pillanatra besötétedett az ég, és mindhárom hazaérkezőt leterítették a taroló átkok. Harry tért magához először a döbbenetből, és rohanva indult meg a támadók és a barátai felé. Molly felsikoltott mögötte, Ginny pedig bekiáltott a bátyjainak segítségért. A sötét köd eloszlott, és Arthur teste felett egy feketébe öltözött alak állt. Bár magán viselte halálfaló álarcát, hosszú szőke haja elárulta őt. <br/>-	Malfoy! – üvöltötte fenyegetően Harry futás közben, pálcáját maga elé tartva. Alig várta, hogy kiérjen a Fidelius bűbáj hatóköréből, és megátkozhassa élete egyik megkeserítőjét.</p>
<p>De nem volt ideje arra, hogy megtámadja az aranyvérűt, mert az átlépett Arthur felett és megragadta Ron kezét, majd elhoppanált. Harry dühösen felkiáltott, amikor egy másik halálfaló meg Hermionét rabolta el, szintén a szemük előtt. Végre felért a dombra, taroló átkot küldött az Arthurhoz lépő halálfalóra, és meghallotta az utált hangot, Bellatrix Lestrange kacagását. A következő pillanatban megint sötét lett az ég, majd csend lett, és Harry egyedül találta magát barátja apjával. <br/>Azonnal értesítettek minden Főnix Rendje tagot, roxforti tanárt, aurort, Arthur munkatársait. De a hivatalos nyomozás, a nem hivatalos kérdezősködés, érdeklődés, Remus Lupin vérfarkas ismerősei, Rémszem Mordon saját besúgói sem jutottak az elraboltak nyomára.</p>
<p>Aztán Harry kapott egy baglyot Pitontól, aki azt írta neki, hogy tudja, kik rabolták el barátait. Parázs vita alakult ki a rendtagok között, hogy lehet-e bízni Dumbledore gyilkosában, de egy hét hiábavaló keresés után minden segítségre szükségük volt. Pitonnak első kézből származó értesülései voltak, amit meg is osztott velük a Roxfort igazgatói irodájában, mert annyira nem bízott meg benne senki, hogy ismeretlen helyen találkoztak volna vele. Molly és Arthur elsápadva hallották, hogy kik voltak a fiuk és Hermione elrablói. Lucius Malfoy, Bellatrix Lestrange és Greyback Fenrir nevére még Rémszem is elhallgatott a döbbenettől. McGalagony professzor aggodalmas arccal nézett össze Lupinnal és Kingsley Shacklebolttal. </p>
<p>-	Nem érdekel, hogy mit és miért tett Dumbledore-ral, ha segít nekem kimenekíteni őket – mondta meg kerek perec az igazságot Harry Pitonnak.<br/>-	Még nem tudok segíteni, ha akarnék se. Nem a kúriában tartják őket fogva, de amint odaviszik a barátait, lesz, aki értesítsen róla engem. Én úgy tudom, hogy a Nagyúrnak akarnak egy kis bemutatót tartani, ehhez van szükség élő kellékre.<br/>-	És megbízható a forrása? – kérdezte Harry.<br/>-	Ismerem születése óta, és kezeskedem érte – felelte a tanár.<br/>-	Nem hinném, hogy kellően meggyőző, ha az egyik Malfoy besúgja a másikat – ellenkezett Harry.<br/>-	Potter, maga mindig a látszat alapján ítélte meg Dracót, és sosem adott neki egyetlen lehetőséget sem. A változatosság kedvéért, egyszer az életben hallgathatna a tapasztaltabbra is. <br/>Harry komoran pillantott Pitonra, majd így szólt:<br/>-	Rendben. Adok neki egy lehetőséget. <br/>-	Nagyszerű. Akkor, ha ezt tisztáztuk, és minden jelenlévő számára kiderült, hogy nem török Potter életére, örülnék, ha kevesebben lennének itt, amikor a Nagyúr megölésére vonatkozó igazgatói ötleteket kell megosztanom magával.</p>
<p>Miután Lupinnal és Rémszemmel négyesben maradtak, a megbeszélés további része Dumbledore terveivel folytatódott, habár Harrynek nehezére esett összpontosítani. Ekkorra fogta fel igazán, hogy Hermione és Ron kinek a keze alatt szenvedhet, mert azt biztosra vette, hogy Bellatrix kínozza őket. A boszorkának már Sirius miatt is felelnie kellett, de Harry először érezte életében, hogy gyilkosságra készül szívével, lelkével. <br/>De hasztalan volt minden imája, mert Draco Malfoy üzenete túl későn érkezett.</p>
<p></p><center>
  <p>*~*~*</p>
</center>Ezer közül is megismerte volna Őt. Elég volt csak a hátát, meggörnyedt alakját megpillantania, elég volt csak egy villanás a fekete, hajnak csúfolt szénaboglyából, és rögtön tudta, hogy vége mindennek, megjött a Világmegmentő. Azt is látta, ahogy a fájdalom a két földön fekvő alak mellett megtörte a hősies lendületét, ahogy szíve szinte szemük láttára kettérepedt. A vörös, csapzott bundájú vérfarkast beborította a vér, lábánál pedig ott feküdt az egykor szeretett párja, Roxfort valaha volt legtehetségesebb boszorkánya. Potter még egy pillantást vetett a két testre, majd szembefordult velük.<br/>Draco és szinte minden jelenlévő halálfaló egyszerre hőköltek hátra a griffendéles szemeiből áradó gyűlölet láttán. Csak Bellatrix Lestrange és a Sötét Nagyúr élvezte a zöldszemű kínjait, torz vigyorgással üdvözölték a fiút.<br/>-	Potter! Micsoda meglepetés! Vagy talán mégsem? – lépett közelebb gúnyolódva a kígyóarcú férfi. – Látod, Lucius barátom, mondtam neked, hogy Potter robogni fog, amint meghallja, hogy a kis mihaszna barátai bajba kerültek. <i>A cél szentesíti az eszközt.</i><br/>-	Igazad volt, Nagyuram, mint mindig. Kár, hogy későn érkezett. Kíváncsi lettem volna, hogy milyen arcot vágott volna a kis véráruló barátjától, miközben az őrjöngött – vigyorodott el az apja, miközben Bellatrix és Greyback felkacagtak.<br/>-	Valószínűleg megpróbálta volna megmenteni azt a kis szutykot – szólt közbe a boszorka.<br/>-	Hermione sosem volt szutyok, különb volt bárkinél, aki itt van ebben a teremben – válaszolta fogcsikorgatva Potter.<br/>-	Mégis halott – gúnyolódott a Nagyúr tovább. – Elárulom neked, Potter, hogy esélye sem volt a farkassal szemben. Akit Greyback személyesen harap meg, azon két napon belül kitör a kór.<br/>-	Legfeljebb ő is rákerül a megölendők listájára – vonta meg a vállát a fekete hajú. Szavaira jó néhány halálfaló hátrébb lépett, Draco is igyekezett takarásba kerülni. Piton jelzett neki a szemével, és a szőke tudta, hogy Potter nemsokára támadásba lendül az előre megbeszéltek szerint. A mardekáros fiút senki más nem érdekelte, csak az édesanyja, aki mögé most csendesen odalépett.<br/>-	Túl magabiztos vagy, Pottibaba! Ez lesz a veszted! – felelte Bellatrix Lestrange.<br/>-	Nem vagyok magamban biztos. De mások segítségében, a barátaimban igen. Expecto Patronum! – kiáltotta Potter és a pálcájából előretörő szarvasbika elvakította mindenki szemét.<p>Mire a halálfalók felocsúdtak, hoppanálások hangjai törték meg a pillanatnyi csendet, aztán elszabadult a pokol. Aurorok és a Főnix Rendjének tagjai érkeztek meg a Malfoy kúria pincéjébe, Molly Weasley lányával együtt sikoltva rohant a földön fekvő testekhez. Arthur Weasley lépett oda hozzájuk, szeméből mérhetetlen fájdalom sugárzott, de szó nélkül felnyalábolta fia testét. A következő pillanatban Ginny és édesanyja is eltűntek a halott Hermione Grangerrel.  Piton Dracóval hátulról támadta a halálfalókat, a Weasley fiúk egymást támogatva szórták átkaikat mindenkire, de legfőképpen öccsük elrablójára, Lucius Malfoyra. Potter a Nagyúrral csatázott, Bellatrix Kingsley Shacklebolttal, Greybacket Remus Lupin és Minerva McGalagony együtt próbálták legyőzni.<br/>Az össze-visszacsapódó átkok nyomán faldarabok kezdtek lehullani a csata minden résztvevőjére, Draco hallotta, ahogy édesanyja felsikolt félelmében. </p>
<p>-	Most! – üvöltötte Piton, és megjelent két házimanó, Dobby és Sipor, kezükben Griffendél Godrik kardjával.<br/>Potter a levegőben kapta el a fegyvert, majd egyetlen ugrással a Nagyúr előtt termett és szíven szúrta őt. Nagini, az óriáskígyó dühödten ugrott a fiúnak, mire az kimondta rá a halálos átkot. Egy pillanatra csend lett, majd vérfagyasztó sikoly hangzott fel. Sötét Nagyúr földön fekvő teste felemelkedett a levegőbe, de csak azért, hogy szemük láttára hamuvá porladjon szét. </p>
<p>-	Potter, vigyázz! – kiáltott újra Piton, amikor Bellatrix Lestrange a vérfarkassal rárohant a griffendélesre. <br/>Az összes Weasley egyidejűleg mondta ki a pajzsbűbájt, ami sikeresen hátralökte a két támadót. Lucius Malfoy melléjük ugrott, és vigyorogva elhoppanált a két gonosztevőbe karolva.</p>
<p>-	Malfoy! – Potter csalódott kiáltásának mágikus ereje mindenkit levert a lábáról, Dracóra ráesett az édesanyja. Nagy volt a kísértés, hogy apja példáját követve ő is elhoppanáljon, de nem akarta egyedül hagyni keresztapját. <br/>-	Vége van, mindenki tegye le szépen a pálcáját, ha kedves az élete – mondta jellegzetes mély hangján Kingsley Shacklebolt.<br/>A megmaradt halálfalók engedelmeskedtek, Piton pedig felsegítette Narcissát a földről.<br/>-	Mrs. Malfoy, ha szabad egy szóra – lépett hozzájuk Potter feszült arccal. – Meg tudná mondani, kérem, hogy igaz-e, amit Ronról mondtak? Hogy ő ölte meg Miót?</p>
<p>Draco szíve elfacsarodott egy pillanatra a fekete hajú nyilvánvaló fájdalma láttán, és elpirult a szégyentől, amiért nem tudták előbb értesíteni a griffendélest. De apja Bellatrix hirtelen ötlete nyomán kísérte le a titkos pincébe a vérfarkast, mert Weasley nem volt hajlandó elárulni Potter terveit. Sem erőszak, sem késátok nem törte meg őket, így a három halálfaló úgy döntött, hogy addig kínozzák őket, amíg célt nem érnek. Hogy végül kinek a briliáns ötlete volt bevetni Greybacket, mint fegyvert, az nem derült ki később, csak annyit tudott a többi halálfaló és Dracóék is, hogy apja valamilyen bemutatóra készül a Nagyúr tiszteletére. <br/>Weasley hatásos és vérfagyasztó volt, mint vérfarkas, az már egyszer biztos. Draco úgy érezte, hogy amíg él, nem felejti el, ahogy halálra marta előttük a barátnőjét. Mikor édesanyja hányingert kapott, és rosszulléte miatt kikísérte őt az emeleti fürdőbe, Draco értesítette Pitont. Keresztapja pedig Pottert és a Főnix Rendjét. Draco nem bánta meg az árulását; amit a házukban átéltek, bőven elvette a kedvét a halálfalóktól, a Sötét Nagyúrtól, de még a saját apjától is.</p>
<p>-	Mr. Potter, kérem. Ne legyen túl szigorú a barátjához, ő semmiről sem tehet – válaszolta Narcissa Malfoy sajnálkozva.<br/>-	Nem – kezdte a fekete hajú, majd elfordult, amikor a szemeit ellepték a könnyek. Egy perc után visszanézett, és csak annyit mondott csendesen: – Köszönjük, hogy szóltak. <br/>További szó nélkül továbblépett az aurorokhoz, a foglyokhoz. Valamit halkan megbeszélt Shacklebolttal, majd a Weasley fiúkhoz lépett, és együtt hoppanáltak el.</p>
<p>Ezután öt évig Draco egyszer sem találkozott Harry Potterrel. Nem meglepő, hogy a griffendéles házassági ajánlata őszintén meglepte. De valamilyen szinten várható is volt, hogy pont a mindig irigyelt, gyűlölt, titkon talán csodált fekete hajú Világmegmentő lett az, aki teljesen megváltoztatta az életét.</p>
<p> </p>
<p>*~D&amp;H~*</p>
  </div>
  