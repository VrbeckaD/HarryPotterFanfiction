
  <div class="userstuff module" role="article">
    <h3 class="landmark heading" id="work">Chapter Text</h3>
    <p class="western"><em>Nikolaus Kopernikus</em>, luin pergamentistani.</p><p><em>Nikolaus Kopernikus eli 1500-luvulla, jolloin Auringon ja planeettojen  uskottiin kiertävän Maata. Maakeskeinen malli</em>... Rypistin kulmiani. Maakeskeinen vai maakeskinen? Maakeskinen, päätin, korjasin sanan ja jatkoin lukemista. <em>Maakeskinen malli onnistui ennustamaan planeettojen liikkeet lyhyellä aikavälillä, mutta vuosisatojen kuluessa virheet johtivat suuriin epätarkkuuksiin.</em></p><p>"Enää kuukausi jouluun", Ginny sanoi, ja ajatukseni palasivat takaisin Maan pinnalle, rohkelikkojen oleskeluhuoneeseen. "Äiti kysyy, pääsetkö joululomalla meille. Oletko nyt ihan varma, ettet ole tulossa?"</p><p>Teeskentelin yhä lukevani tutkielmaani tähtitieteen historiasta, sillä en tiennyt, mitä vastata.<br/>
"Hermione?" Ginny kysyi.<br/>
"En usko, että Ron pitäisi siitä", sanoin nostamatta katsettani. Yritin kuulostaa välinpitämättömältä, vaikka tiesin, ettei Ginnyä noin vain huijattu.</p><p>Ron ei todellakaan pitäisi siitä. Enkä pitäisi minäkään. Viimeksi kun olin puhunut Ronin kanssa, mistä oli muuten jo pari viikkoa, olin usuttanut hänen kimppuunsa parven äkäisiä lintuja.</p><p>Ginny tuhahti. "Entä sitten? Olisit minun vieraani, et hänen. Ei sinun siitä mäntistä läskipäästä tarvitse välittää."<br/>
Juuri niin, ajattelin. Lakkaa välittämästä siitä mäntistä läskipäästä. Mäntti läskipää sai tehdä mitä lystäsi; vaikka sitten pussailla Lavenderin kanssa. Minulla oli muutakin ajateltavaa, kuten S.U.P.E.R.-kokeet, joihin oli enää puolitoista vuotta.<br/>
Pudistin päätäni. "Kiitos kutsusta kuitenkin."<br/>
Ginnyn huulet mutristuivat. "Ole kiltti", hän sanoi kaikkein dramaattisimmalla äänellään. "Lima on meillä koko joulun!"</p><p>Suupieleni nytkähti. Lima eli Fleur Delacour eli Billin kihlattu eli Ginnyn tuleva käly. Ginny ei erityisemmin pitänyt Fleurista. Oli kilttiä, että hän yritti suostutella minua muuttamaan mieleni, mutta ei ollut mitään syytä pilata Weasleyn perheen ja Harryn joulua kyräilemällä Ronin kanssa. Olihan minulla omakin perhe.</p><p>"Menin jo lupaamaan äidille, että vietän joulun kotona", sanoin. Ajatus vanhasta kunnon jästijoulusta sai minut heti paremmalle tuulelle.<br/>
Ginny huokasi, mutta vaikutti viimein antavan periksi. "Vanhemmistasi puheen ollen, etkö aio avata tuota?"<br/>
Hän nyökkäsi kohti kirjettä, jonka olin unohtanut pöydälle. Kirje oli äidiltä, ja se oli saapunut jo aamulla. Olin kyllä aikonut avata sen heti, mutta viime aikoina olin ollut kovin hajamielinen. Etsin laukustani kirjeveitsen ja avasin kuoren.</p><p class="western"> </p>
<p></p><blockquote>
  <p>
    <em>Hei Hermione,</em>
  </p>
  <p>
    <em>Miten menee? Harmi ettemme näe tänä jouluna, mutta tiedän, että rouva Weasley pitää sinusta hyvän huolen. Isäsi ja minä emme halunneet viettää joulua kotona kahdestaan, joten ilmoittauduimme mukaan Hammaslääkäriliiton järjestämälle matkalle Benidormiin. Ihanaa päästä aurinkoon. Odotan sitä todella.</em>
  </p>
</blockquote><p> </p><p>En kyennyt jatkamaan.</p><p>Olinko todellakin unohtanut mainita äidilleni suunnitelmien muutoksesta? Jos kertoisin, etten ollut menossa Kotikoloon, hän peruisi lomamatkan. En halunnut pilata heidän matkaansa, mutta mikään mahti maailmassa ei saisi minua saman katon alle Ronin kanssa.</p><p>Vaikutti siltä, että viettäisin joulun tänä vuonna Tylypahkassa. Aivan yksin.</p>
  </div>
  