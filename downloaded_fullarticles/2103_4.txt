
  <div class="userstuff module" role="article">
    <h3 class="landmark heading" id="work">Chapter Text</h3>
    <p align="center">
  <em>„A kötelék, ami azon a napon és azon a helyen született, soha nem fog eltűnni.”<br/>
(K.K. – Kizuna)</em>
</p>
<p align="center">***</p>
<p>
Harry Potter abbahagyta a járkálást, és újfent lehuppant az ágyára, miközben sokadszorra is elátkozta magát azért, mert annyira hülye volt. Miért is hallgatott Dumbledore-ra? Rendben, tudta, hogy az igazgató nem akart rosszat neki, de talán néhány dologban mégsem volt igaza.<br/>
<br/>
Mikor a tanév végén azzal az utasítással küldte vissza őt a Privet Drive-ra, hogy bármilyen víziót is lát, azonnal értesítse, Harry még nem értette, mire is gondolt az idős mágus, hiszen ötödévben azt mondta, Voldemort nem fog újra próbálkozni. Ennek ellenére azonban, több esetben is volt alakalma megérezni Denem pillanatnyi hangulatát, valamint az éjszaka különös látomása támadt.<br/>
<br/>
Elméje megint összekapcsolódott a Sötét Nagyúréval, és tanúja lehetett, amint valami számára idegen varázslatról mesél Bellatrix Lestrange-nek. Az egész nem is lett volna annyira érdekes, de Harry a saját nevét is hallotta az álomban, ami persze semmi jót nem jelentett. Voldemort tehát megint őt akarja felhasználni valamely sötét terve megvalósításához. Rossz előérzet kerülgette ettől.<br/>
<br/>
Természetesen azonnal írt az igazgatónak, és meglepetésére, a válasz is igen hamar megérkezett:</p>
<p align="center">
  <em>„Harry!<br/>
<br/>
Kérlek, pakold össze a holmidat, és maradj a házban. Este érted megyek.<br/>
<br/>
Albus Dumbledore<br/>
<br/>
Ui.: Javaslom, ez alkalommal tudasd kedves rokonaiddal a látogatási szándékomat.”</em>
</p>
<p>
A rossz előérzet csak még jobban ostromolta e sorok olvasása után. Tehát olyasmit tudott meg, ami nagyon fontos, esetleg veszélyes is, ha már aznap elhozzák Dursley-éktől. Mi több, maga Dumbledore jön érte.<br/>
<br/>
Harry megfogadta a tanácsot, miszerint szóljon nagybátyjának és nagynénjének a látogatásról, de azonnal meg is bánta, hogy hallgatott az idős mágusra. Vernon bácsi olyan éktelen haragra gerjedt, hogy egy lendületes pofonnal jutalmazta őt.<br/>
<br/>
– Nem akarom, hogy a házamat megint ellepjék azok a bolondok! – tajtékzott a bácsi. – Hogy merészelted idehívni őket?<br/>
<br/>
– De hát csak Dumbledore jön, és nem én hívtam! – ordította vissza Harry.<br/>
<br/>
– Nem érdekel! Nem akarom itt látni egyik abnormális társadat sem! Nem engedem, hogy átlépje a küszöbömet! – rázta az öklét Vernon.<br/>
<br/>
Arca egyre csak lilult, ahogy magából kikelve dühöngött, és Harry jobbnak látta, ha hátrébb húzódik nagybátyja haragja elől. Ő azonban megragadta a pólójánál fogva, és alig húsz centire Harry arcától kiabált tovább.<br/>
<br/>
Harry szabadulni próbált, kezdte megelégelni ezt az értelmetlen veszekedést. Az még oké, hogy Dursley-ék nem szeretik a varázslókat, de tavaly is elviselték Dumbledore-t, Harry tehát nem értette, most miért kell ekkora cirkuszt csapni abból, hogy az igazgató eljön érte.<br/>
<br/>
– Nem tehetsz ellene… – vetette oda flegmán, befejezni azonban már nem tudta, mert Vernon hadonászó ökle telibe találta az arcát.<br/>
<br/>
Egy pillanat műve volt az egész, Harry először nem is érzékelte. De aztán éktelen fájdalom nyilallt az arcába, és akkor rájött, hogy a szemüvege nagy valószínűséggel eltört, ami nemcsak felsértette a szeme környékét, de a szilánkok egy része bele is fúródott.<br/>
<br/>
Harry ezek után dühösen csörtetett fel a szobájába, hogy félig vakon kötést tegyen a sérülésre, de lenyugtatnia magát nem sikerült. Azóta is felváltva rótta a köröket, vagy épp ült tétlenül, azon gondolkodva, hogy Voldemort mit talált már megint ki, és miért kell neki emiatt egész nap a házban maradnia.<br/>
<br/>
Nem mintha nem töltötte volna el boldogsággal az, hogy Dumbledore végre elviszi innen, de jelen pillanatban még ennek sem tudott felhőtlenül örülni. A szeme sajgott az ütéstől és a még mindig benne lévő szilánkdaraboktól, ráadásul a rossz előérzete is folyton megkörnyékezte. Ez a semmittevés pedig egyenesen az őrületbe kergette.</p>
<p align="center">***</p>
<p>
Nem sokkal kilenc óra után aztán kopogtatás hallatszott a bejárati ajtó felől. Harry kiugrott az ágyból, és szinte feltépte a szobája ajtaját, majd a lépcsőhöz rohant. Az előszobába érve úgy tűnt, Dursley-ék süketnek tettetik magukat, így Harryé volt a megtiszteltetés, hogy beengedje a látogatót.<br/>
<br/>
Dumbledore egyszerű fekete talárt viselt, ami kissé szokatlan volt a cifra öltözékéről híres mágustól.<br/>
<br/>
– Szép jó estét, Harry! – köszönt mosolyogva Dumbledore, de amint meglátta Harry szemén a kötést, elkomorult.<br/>
<br/>
– Jó estét, igazgató úr – motyogta válaszul, majd félreállt az útból, hogy beengedje a mágust.<br/>
<br/>
Dumbledore fürgén átlépett a küszöbön, és megállt az előszobában, megvárva, hogy ő becsukhassa az ajtót. Most, hogy Harry jobban megnézte, aggodalmat és némi feszültséget látott az idős varázsló arcán, de saját izgatottsága nem engedte, hogy ezen jobban eltöprengjen.<br/>
<br/>
– Összepakoltam, uram… – kezdte volna, de Dumbledore felemelt keze beléfojtotta a szót.<br/>
<br/>
– Remek, Harry, akkor javaslom, ne is vesztegessük az időnket. Ha esetleg megtennéd, hogy lehozod a csomagjaidat…<br/>
<br/>
– Igenis – vágta rá, aztán gyorsan felszaladt a lépcsőn. Még mielőtt a szobájába lépve becsukta volna az ajtót, elkapott pár mondatfoszlányt, amik Vernon bácsihoz tartoztak.</p>
<p align="center">***</p>
<p>
Harry nem sokkal később már a ládájával és Hedvig kalitkájával együtt tért vissza a földszintre, majd ott várakozásteljesen megállt Dumbledore mellett.<br/>
<br/>
– Kész vagyok, uram – jelentette be, és csak most vette észre, hogy nagybátyja és nagynénje a konyhaajtóban állva nézik őt. Egy szót sem szóltak, de Harry az arcukról is le tudta olvasni, hogy az előbb bizonyára még róla folyt a társalgás. Különösképpen nem érdekelte, miről lehetett szó, minél hamarabb távozni szeretett volna.<br/>
<br/>
– Akkor indulhatunk. Gyere, Harry! – Dumbledore a pálcáját az ő poggyászára irányította, és ahogy előző látogatásakor, most is egy suhintással előre küldte a csomagokat. Ezután a konyha irányába fordulva Vernon bácsihoz és Petunia nénihez intézte következő szavait. – Ha nem bánják, inkább a hátsó kerten keresztül távoznánk. A viszontlátásra – biccentett nekik kimérten, majd a hátsó ajtó felé indult. Harry is elmotyogott egy köszönést, és követte a professzort.<br/>
<br/>
Odakint már sötét volt, és Harry észrevette, hogy egy lámpa se világít a környéken, Dumbledore pedig a virágágyásoknál várta őt.<br/>
<br/>
– Nálad van a láthatatlanná tévő köpeny? – kérdezte tőle az igazgató, mikor mellé ért.<br/>
<br/>
Harry készült erre, ezért gyorsan elővette a pulóvere zsebéből, majd várakozásteljesen nézett az a professzorra.<br/>
<br/>
– Uram… Volde… – kezdte volna, de az igazgató leintette őt.<br/>
<br/>
– Majd később, Harry. Kényes ügyekről nem tanácsos ilyen helyen beszélgetni – mondta, majd miután Dumbledore alaposabban is szemügyre vette Harry szemén a kötést, kisvártatva a szemüvegéhez nyúlt, és levette róla.<br/>
<br/>
– Így talán kényelmesebb lesz. Sajnálatos módon én nem értek eléggé a gyógyításhoz, de amúgy se lenne sem a hely, sem az idő megfelelő erre – csóválta a fejét. – Jó, és most terítsd magadra a köpenyt. Ha nincs ellenedre, együtt fogunk hoppanálni – mondta. – Így sokkal biztonságosabb.<br/>
<br/>
Harry már épp tiltakozni akart, a szemüvege nélkül ugyanis nem sok mindent látott, de Dumbledore kivette a kezéből a köpenyt, és gondosan ráterítette. Aztán a karjára tette a kezét, és ő már érezte is a kellemetlen, húzó-szorító erőt.</p>
<p align="center">***</p>
<p>
Harry, mikor újra szilárd talajt érzett a lába alatt, és kinyitotta a szemét, csak homályos foltokat látott. A hely ismerős volt számára, de abban is biztos volt, hogy ez nem Weasleyék háza. Nem messze épületek sziluettjét vélte felfedezni; talán egy sorház lehetett.<br/>
<br/>
– Uram… nem az Odúba megyünk? – érdeklődött összezavarodva.<br/>
<br/>
– Nem, Harry. Az most nem olyan biztonságos számodra, mint a főhadiszállás.<br/>
<br/>
A válasz enyhén lesokkolta Harryt. Azóta nem járt erre, mióta… szóval Sirius halála óta. Most, hogy így tudta, már felismerte a környéket; érezte a kukák bűzét, és valahol a parkban macskanyávogást is hallott.<br/>
<br/>
Nem akaródzott neki bemenni, de Dumbledore maga mellett vezette őt a helyes irányba. Átkeltek egy úttesten, és megálltak a legközelebbi lakóház előtt. Bár Harry nem sokat látott, felidézte magában a címet – tudta, hogy ez szükséges a bejutáshoz –, és szinte hallotta, ahogy a mások számára láthatatlan épület helyet követel magának a tizenegyes és a tizenhármas ház között.<br/>
<br/>
Az igazgató sietős léptekkel felkapaszkodott a lépcsőn, ő pedig követte, de majdnem megbotlott az egyik lépcsőfokon. Ha Dumbledore nem tartja meg, elesett volna. Harry csak érzékelte, hogy a másik előhúzza pálcáját, és rákoppint az ajtókopogtatóra. A súlyos zárak hangos kattanások sorával utat engedtek nekik, majd ezt követően az idős mágus betessékelte őt a szűk előszobai folyosóra.<br/>
<br/>
Ahogy az ajtó bezárult, és Dumbledore visszahelyezte a védővarázslatokat, fény árasztotta el a helyiséget. Ebben a pillanatban a folyosó végén kivágódott egy ajtó, és egy sikkantást követően – amiben Harry felismerte Hermione hangját –, a lány az ő nyakába vetette magát.<br/>
<br/>
– Ó, Harry, úgy örülök, hogy újra látlak. Képzeld, én is ma érkeztem, Remus jött értem, és hozott el. Anyáék rendesen meg is lepődtek. Amúgy megkaptam a leveledet, és válaszolni is akartam, de most már majd szóban megbeszéljük. Viszont mesélj, mi újság, hogy telt a szünet eddig? A rokonaid kibírhatóak voltak…? Jézusom, mi történt veled?! – hadarta Hermione egy szuszra, majd mikor meglátta Harry mögött az igazgatót, egy kicsit elszégyellte magát. – Elnézést, Dumbledore professzor, jó estét.<br/>
<br/>
– Granger kisasszony – biccentett válaszul az idős mágus –, javaslom, kerüljünk beljebb.<br/>
<br/>
– Igen, persze, persze. Gyere, Harry. – Azzal kézen fogta a fiút, és már húzta is maga után.<br/>
<br/>
Ahogy beljebb értek, Harry másokat is felfedezni vélt, de nem igazán tudta megállapítani, kik lehetnek, leszámítva Mrs. Weasleyt, aki hasonló örömmel és lelkesedéssel vonta ölelésébe, mint az előbb Hermione.<br/>
<br/>
– Szervusz, Harry drágám, örülök, hogy épségben ideértél. Már megint olyan sovány vagy. Na, gyere, a többiek már vacsoráznak.<br/>
<br/>
– Mrs. Weasley, én is örülök – mosolygott rá a pufók asszonyságra, és követte őt az étkezőbe.<br/>
<br/>
Harry odabotorkált ahhoz a székhez, ahová irányították, majd lehuppanva rá megpróbált körülnézni. Persze az árnyakon kívül nem sok mindent tudott kivenni a jelenlévőkből, de azt biztosan tudta, hogy mindenki itt van, akiket szeret és félt.<br/>
<br/>
Időközben Mrs. Weasley egy finom falatokkal jól megrakott tányért tett elé, ami az illatából ítélve fenséges lehetett. Harryt többen is köszöntötték; Ginny, Remus, Tonks, Mordon, az ikrek, Bill, Mr. Weasley, és természetesen mindegyiküket az érdekelte, hogy mi történt az arcával.<br/>
<br/>
– Nini, Harry! – vigyorgott rá Fred. – Tetszik az új stílusod.<br/>
<br/>
– Nem is tudtuk, hogy felcsaptál kalóznak – tette hozzá George is.<br/>
<br/>
– Na és mesélj, bejön a csajoknál? – vette vissza a szót Fred.<br/>
<br/>
– Vagy ez egy új titkos harci csel? – kontrázott George. A két fiú jót nevetett a saját kis viccén, de Harrynek semmi kedve nem volt csatlakozni.<br/>
<br/>
– Ugyan, Harry…<br/>
<br/>
–… tudod, hogy nem úgy gondoltuk – tették még hozzá békítően.<br/>
<br/>
Harry természetesen nem sértődött meg, ugyanakkor egyre jobban zavarta az a tény, hogy semmit sem látott a foltokon kívül. Ekkor viszont meghallotta maga mellől Ron hangját is:<br/>
<br/>
– Harry, hát veled meg mi történt? – kérdezte tőle a barátja.<br/>
<br/>
– Csak egy kis baleset – válaszolta vonakodva –, majd később elmesélem – ígérte Harry. Semmi esetre sem akarta, hogy más is tudomást szerezzen arról, amit Vernon tett, legalábbis azokon kívül, akiket amúgy is beavatna a nyári „élményeibe”.</p>
<p align="center">***</p>
<p>
Az étkezőben akkora volt a zsivaj, hogy Harry nem sokat értett a beszélgetésekből, és azt sem vette először észre, hogy egy magas, fekete árny megáll előtte. De amikor megszólalt, azonnal felismerte Pitont a gúnyos hangjáról.<br/>
<br/>
– Nocsak, Potter. A kis Kiválasztottnak már megint sikerült bajba kerülni, de úgy látom, ezúttal valaki jól helybenhagyta. Vagy netalántán…<br/>
<br/>
– Erre semmi szükség, Perselus! – Dumbledore szigorú hangja elnémította a bájitaltan tanárt, amivel igencsak meglepte Harryt. Az igazgató ezután már védencére fordította a figyelmét. – Harry, engedd meg kérlek, hogy Piton professzor meggyógyítsa a szemed.<br/>
<br/>
Harrynek azonban cseppet sem volt ínyére, hogy a denevér gyógyítsa meg, és ellenérzései minden bizonnyal kiülhettek az arcára is, mert Piton negédes hangon folytatta.<br/>
<br/>
– Hagyja, igazgató úr. Ha Potter inkább a vakságot választja, akkor nincs jogunk beleszólni a döntésébe. – Harry erre a kijelentésre visszanyelte dühét, majd levette szeméről a maga által, sebtében készített kötést. Hallotta, hogy a közelben ülők felszisszennek, de nem akart ezzel foglalkozni. Legyen gyorsan túl rajta, és kész. Felsóhajtott, aztán némán jelezte Pitonnak, hogy kezdheti. – Rendben, Potter, ez nem lesz kellemes – jelentette ki Piton, miközben pálcáját máris Harryre irányította. – Megjegyzem, a te esetedben a szemüveg viselése meglehetősen előnytelen abból a szempontból, hogy köztudottan mennyi <em>baleset</em> ér.<br/>
<br/>
Harry szívesen visszavágott volna valami frappáns megjegyzéssel, de Piton ekkor már az állánál fogva tartotta a fejét, miközben latin szavak hosszú sorát suttogta el. A férfinek igaza volt, tényleg nem volt kellemes érzés. Ha nem lett volna annyi mindenki Harry körül, biztos, hogy hangosan is felkiáltott volna, de így csak összeszorította a fogait, és tűrte, hogy a tanár ellássa a sebét. Mikor a férfi végzett, elengedte őt, és egy fiolát nyomott a kezébe.<br/>
<br/>
– Kész vagyunk. Ezt idd meg – utasította őt Piton, és két lépést hátrált.<br/>
<br/>
Harry engedelmesen kidugaszolta az üvegcsét, és gyanakvóan beleszagolt a tartalmába. Mivel azonban Dumbledore még mindig mellette állt, úgy gondolta, hogy Piton az igazgató jelentében csak nem mérgezné meg, így lehajtotta az áttetsző folyadékot. A fájdalom szinte egyből elmúlt, és felvéve a megjavított szemüvegét, végre kitisztult számára a környezete.<br/>
<br/>
– Köszönöm – motyogta Harry, és végre körülnézett a helyiségben.<br/>
<br/>
Nem így emlékezett az étkezőre. A nagy asztal középen állt, körülötte székek, és majdnem mindegyiken ismerős ült, de az alagsor most nem tűnt olyan szűkösnek, mint annak idején, és a falak sem voltak olyan sötétek. Fáklyák és gyertyák szolgáltatták a fényt, és pár tájkép is helyet kapott az üres falfelületen, vidámabbá téve ezzel a hangulatot. A tálalószekrényben felismerte a Black család étkészletét, már amit Dung nem hordott el belőle.<br/>
<br/>
– Egy kicsit kipofozták, hogy otthonosabb legyen – sietett a válasszal Ron, és magába tömött még egy szelet süteményt, miközben ő is körülnézett. – Így nem is olyan rossz.<br/>
<br/>
– Igen, így egész más – helyeselt Harry, és ő is nekilátott a vacsorája elfogyasztásának.<br/>
<br/>
Miközben evett, lopva megnézte a jelenlévőket is. Ginnyt Tonks szórakoztatta, Fred és George Charlie-nak mutogatott valamit – Harry gyanította, hogy valami új találmányt –, Hermione pedig Billel beszélgetett, sokszor gyanúsan elpirulva. A felnőttek többsége Dumbledore felé fordult, aki az asztalfőnél dicsérte Mrs. Weasley felfújtját. Bár mosolygott és jó kedélyűnek tűnt, Harrynek az az érzése támadt, hogy az igazgató aggódik, és a többiek viselkedésében is valamiféle feszültséget vélt felfedezni.<br/>
<br/>
Piton többször is rápillantott, de ő úgy tett. mint aki nem veszi észre, viszont egyre jobban idegesítette, hogy Voldemort tervéről senki nem beszél, ezért közelebb hajolt Ronhoz, és a lehető leghalkabban rákérdezett az őt foglalkoztató dologra.<br/>
<br/>
– Ron – kezdte –, hallottál valamit Voldemortról? És a tervről?<br/>
<br/>
Ron felszisszent a gyűlölt név hallatán, de Harry figyelmen kívül hagyta.<br/>
<br/>
– Öhm… – A vörös hajú fiú nem igazán találta a szavakat.<br/>
<br/>
Harry figyelmét nem kerülte el barátja reakciója. Ron kissé elsápadt, majd arca kezdte felvenni hajszínének árnyalatát, és lopva Hermionéra pillantott. A lány valószínűleg megsejtette vagy meghallotta a beszélgetést – utóbbiban Harry kételkedett, mivel elég halkan beszélt –, és közelebb húzódott, hogy részt vehessen a társalgásban.<br/>
<br/>
– Harry… nos, tudod… – Hermione kissé zavarba jött, amiből Harry arra következtetett, hogy bizony megint ő az egyetlen, akinek fogalma sincs arról, mi folyik körülötte. Dühösen csapta le villáját a tányérjára. Erre az asztalnál jelenlévők mind felé fordultak, ő pedig végignézett az arcokon. Már épp szólásra nyitotta volna a száját, mikor Dumbledore megelőzte.<br/>
<br/>
– Ha befejezted a vacsorát, Harry, akkor javaslom, menj, és frissítsd fel egy kicsit magad. Ms. Granger és Mr. Weasley megmutatják a szobádat – nézett rá komolyan. Mikor Harry közbe akart vágni és tiltakozni, az igazgató nem hagyta. – Utána pedig ígérem, megtudsz mindent, amire kíváncsi vagy, és választ kapsz a kérdéseidre is.<br/>
<br/>
Harry erre a kijelentésre felállt az asztaltól, és barátaival a nyomában kisétált az étkezőből.</p>
<p align="center">***</p>
<p>
Ahogy felfelé haladtak a lépcsőn, Harry egy szót sem szólt. Hermione és Ron többször is összenéztek, ami nagyon zavarta őt, a rossz előérzet pedig újra helyet követelt a mellkasában. Figyelmét megpróbálta a környezetére irányítani, de alig vette észre a házban történt változásokat.<br/>
<br/>
A manófejek már nem lógtak a falakon, a tapéta és a bútorok mintha most világosabb árnyalatban pompáztak volna. Mikor a második emeletre értek, Harry megállt az ajtó előtt, ahol első itt-tartózkodásuk alatt Ronnal aludtak, de a vörös hajú fiú továbbment, ő pedig értetlenkedve követte őt.<br/>
<br/>
– Nem itt alszunk? – kérdezte, de Ron nemet intett a fejével.<br/>
<br/>
– Külön szobát kaptál, haver – villantott fel egy félmosolyt, de Harry enyhe irigységet vélt felfedezni a hangjában.<br/>
<br/>
– Dumbledore professzor úgy gondolta, hogy örülnél, ha saját szobád lenne itt, hiszen ez a te házad – sietett tisztázni a helyzetet Hermione.<br/>
<br/>
Így mindhárman továbbmentek a lépcsőn, egészen a legfelső szintig, ahol csupán két helyiség volt. A távolabbi ajtón Harry egy táblácskát pillantott meg, amin Sirius neve állt. Szíve azonnal hevesebben kezdett dobogni, és megkerülve barátját, benyitott az ajtón.<br/>
<br/>
A szoba meglepően tágas volt, széles ággyal a közepén és hatalmas ablakkal, amit most hosszú bársonyfüggöny takart el. Láthatóan kitakarítottak, és a tapéta is újnak látszott, minden más viszont régi volt, de takarosan tiszta. Az ablakkal szemben Harry még egy ajtót fedezett fel, egy kis fürdőszobáét, káddal, mosdóval és wc-vel. A ládája és a bagolyketrec a szoba sarkába volt állítva, Hedvig pedig a szekrény tetejéről halk huhogással köszöntötte őt.<br/>
<br/>
Mialatt Harry körülnézett, Ron az ablak előtti karosszékbe terpeszkedett el, Hermione pedig az ágyon ülve tanulmányozta a környezetét. Harry gyanította, a lány is először járhat itt.<br/>
<br/>
– Jól kirittyentették, szép kis magánbirodalmad lesz itt – szólalt meg Ron egy kicsit később.<br/>
<br/>
– Te mióta vagy itt, Ron? – tudakolta Harry.<br/>
<br/>
– Csak reggel jöttünk át mi is. Anyáék meg a Rend sokszor üléseztek a nyári szünet alatt, és gyakran jártak ide, de mi csak akkor jöttünk, mikor Dumbledore megkapta a leveledet –magyarázta a barátja. – Azonnal szólt apának, és ő áthozott minket. – Harry értetlen arckifejezésére még hozzátette. – Ginnyt és engem.<br/>
<br/>
– Értem.<br/>
<br/>
Harrynek újra az a gyanúja támadt, hogy több van a dolog mögött, mint amit eddig gondolt, Hermione pedig, mint mindig, most is ráérzett, mi aggasztja.<br/>
<br/>
– Harry, figyelj – kezdte kissé zavartan a lány. – Mi sem tudunk sok mindent. A Főnix Rendje rengeteget gyűlésezik, és amikor hajnalban Dumbledore megkapta a leveledet, azonnal értesített mindenkit, hogy jöjjenek ide. Remus eljött értem, és magával hozott, Ronék akkor már itt voltak, és a nap folyamán sokan megfordultak a házban. Dumbledore nem mondott nekünk semmit, de a telefüllel kihallgattuk, hogy készülnek valamire, még mielőtt Voldemort léphetne. – Harry figyelmesen hallgatta a lány mondandóját, és érezte, hogy a gyomrában egyre nagyobb görcs keletkezik, ahogy a barátnője folytatta. – Biztos, hogy az álmoddal kapcsolatos. Megpróbáltam utánanézni annak a varázslatnak, amit írtál a leveledben, de nem sokra jutottam. A Black család könyvtárában rengeteg könyv van, csupa sötét mágiáról szóló, de mivel nem tudod pontosan, mi volt az, amit Voldemort említett, ez megnehezíti a keresést. – Harry Ronra nézett, de ő csak megrántott a vállát, jelezve, hogy ő sem tud többet, csak amit együtt kihallgattak, és amit Hermione olvasott. – Annyit azonban sikerült kiderítenem – folytatta ekkor Hermione, mielőtt még Harry kérdezhetett volna –, hogy ez valami „kötésbűbáj”, és ezek a fajta varázslatok, ahogy a nevükben is benne van, „köteléket”hoznak létre két vagy több varázsló között.<br/>
<br/>
Harry elgondolkozott ezen, és eszébe jutott, amit Voldemort a temetőben mondott neki, aztán az, amit Dumbledore az irodájában.<br/>
<br/>
– Voldemort és köztem van már egy kapocs – kezdte. – A sebhely. Ezért is vagyok képes látni, amit ő lát.<br/>
<br/>
Hermione helyeselve bólintott, majd visszavette a szót.<br/>
<br/>
– Igen, erre a következtetésre jutottunk mi is. Voldemort minden bizonnyal nem elégszik meg ennyivel, ugyanis minél több kötést hoznak létre… – folyatta egyre inkább hadarva, ami Hermionénál az izgatottság jele volt, ám befejezni még így sem tudta, mivel hangos kopogtatás zavarta meg, majd Ginny feje jelent meg a résnyire nyitott ajtóban.<br/>
<br/>
– Dumbledore mondta, hogy szóljak nektek; vár titeket az étkezőben!<br/>
<br/>
Hermione azonnal felkelt az ágyról, és Ron is feltápászkodott a helyéről, majd mindhárman követték Ginnyt. Harry lefelé menet az elhangzottakon töprengett, de ahogy benyitottak az étkező ajtaján, és minden szempár rá szegeződött, érezte, hogy ez egy nehéz beszélgetés lesz.</p>
<p align="center"> ***</p>
<p>
– Hogy micsoda?! – kiáltott fel Harry, és összezavarodva nézett Dumbledore-ra. Az elmúlt fél órában az igazgató – ígéretét betartva – elmagyarázta Harrynek a helyzetet és annak fontosságát. Hermione jól következtetett, hogy Voldemort egy ősi varázslat segítségével „köteléket” akar létrehozni közöttük. Ez még önmagában nem is lett volna akkora gond, ha nem lett volna már így is kétszeres „kötés” közöttük. Nemcsak Harry sebhelye láncolta össze őket, hanem Lily vére is, amit Voldemort felhasznált ahhoz, hogy újra testet ölthessen. – Tehát, ha sikerülne neki egy harmadik „kötést” is előidéznie, akkor… – hebegte, és itt nyelt egyet.<br/>
<br/>
–… jelentősen lecsökkennének az esélyeink az elpusztítására – fejezte be a mondatot helyette Remus. – A <em>Kötelék</em> nagyon erős varázslat, Harry, ezzel szinte bebiztosítaná az életét.<br/>
<br/>
Harry ebbe bele sem akart gondolni. Voldemort, amint elpusztíthatatlan, legalábbis addig, amíg ő is él. Márpedig abban erősen kételkedett, hogy Denem hagyná, hogy végezzen magával. Oldalra nézett barátaira, és az ő arcukon is azt a tanácstalanságot látta, amit saját maga is érzett.<br/>
<br/>
– Tom joggal feltételezi, hogy téged nem áldoznánk fel azért, hogy elpusztíthassuk őt, és mi lehetne biztonságosabb számára, minthogy a Kiválasztott élete tőle függhet – mondta szomorúan Dumbledore. Harry ránézett az idős mágusra, és sóhajtva megszólalt.<br/>
<br/>
– De ahhoz, hogy a <em>Köteléket</em> létrehozza, szüksége van rám, de engem nem tud elkapni. Vagy igen? – kérdezte, és csak remélte, hogy ez nem azt jelenti, hogy örök életére bezárják valahova.<br/>
<br/>
– Úgy gondoljuk, hogy Tudjukki megpróbál majd elrabolni téged – vette át a szót Mr. Weasley. Láthatóan nagyon zavarban volt, és idegesen törölgette a homlokát a zsebkendőjével. – Ezért is volt fontos, hogy minél előbb biztonságba kerülj, és azok is, akiken keresztül – itt Ronra és Hermionéra pillantott – a közeledbe férkőzhetne.<br/>
<br/>
Tehát Voldemort mindenre gondolt. Hozzáférkőzni Harryhez, ha egyenesen nem megy, akkor kerülő úton, a barátait felhasználva, csak hogy biztosíthassa, senki nem fogja megpróbálni megölni őt. Harrynek el kellett ismernie, remek terv. Ő maga életben tartaná őt – ha jól vette ki Dumbledore szavaiból –, ráadásul még a mágiájához is hozzáférhetne. Szép kis kilátás.<br/>
<br/>
– De ettől még nem szűnt meg a veszély – folytatta Remus. – Az iskola számodra többé már nem biztonságos, legalábbis ebben a tekintetben nem. – Harry erre a kijelentésre érezte, hogy elsápad. Tehát nemcsak, hogy bezárják, de még az iskolába se mehet majd vissza?<br/>
<br/>
– Nem kell megijedned, Harry, nem leszel fogoly a saját házadban, és a tanulmányaidat is folytathatod. – Dumbledore nagyot sóhajtott, és látszott, hogy keresi a szavakat, hogyan is adja elő a tervét. Harrynek viszont ez nagyon nem tetszett. – Ugyanakkor ehhez szükségesek bizonyos előkészületek. – Már rosszul kezdődik, gondolta Harry. – Ahhoz ugyanis, hogy Voldemort ne használhasson fel téged a célja eléréséhez, csak egy megoldás van. – Dumbledore szünetet tartott, és Harry valami miatt cseppet sem vágyott a folytatásra. Ha az igazgató ilyen tekintettel néz rá, és ennyire körülményesen fogalmaz, akkor abból semmi jó nem sülhet ki. Legalábbis olyan nem, amit Harry szívesen fogadna. Az idős mágus lassan folytatta, ő pedig észrevette, hogy a jelenlévők zavartan mocorogni kezdenek a székükön. – Harry, tudom, hogy nem fogod megfelelőnek találni a tervet, de biztosíthatlak, nincs más lehetőség – vágott bele végül Dumbledore. – Csak egy módon lehetünk biztosak abban, hogy meg tudjuk akadályozni Tomot a tervében, mégpedig úgy, ha egy másik erős mágushoz „kötünk” az ősi varázslattal.<br/>
<br/>
– És… és ez mit jelent? – kérdezte Harry Dumbledore-ra emelve a tekintetét.<br/>
<br/>
– Azt, hogy létrehozzuk a legerősebb <em>Köteléket</em> mi, még mielőtt Tomnak lehetősége lenne rá, hogy ő tegye meg előttünk. Kiválasztjuk a megfelelő partnert a számodra, és a <em>Kötelék</em> bűbájával összekötünk benneteket.<br/>
<br/>
– Miből áll ez a varázslat? – kérdezte Harry tartva a választól, de muszáj volt tudnia, hogy felkészülhessen a legrosszabbra.<br/>
<br/>
Dumbledore bűnbánóan elmosolyodott, és a szeme sarkából látta, hogy Remus és Mrs. Weasley is szánakozóan néz rá. Ron meglepetten bámult, ahogy a Fred-George páros is, Ginny pedig összehúzott szemmel méregette az anyját, mintha leolvashatná a választ az arcáról.<br/>
<br/>
Hermionét viszont mintha elérte volna a felismerés, hirtelen kapta a tekintetét Dumbledore-ra. A többiek reakciója is hasonló volt, mint Lupiné, kivéve Pitont, aki az egész beszélgetés alatt szokatlanul csöndben, karba tett kézzel ült, és maga elé bámulva morgott párszor.<br/>
<br/>
– A <em>Kötelék</em> bűbája a mágiára épül, két fél varázsereje, amint elfogadja egymást. Ezt egészíti ki a <em>vérkapcsolat</em> és az <em>anyagi</em> egyesülés. – Harry nem sokat értett ugyan, de nem akart még közbeszólni. – Hogy a <em>Kötelék</em> ne legyen megkérdőjelezhető és a minisztérium által megtámadható, a legjobb, ha a házasság intézménye pecsételi meg.<br/>
<br/>
– Házasság?! – visszhangzott Harry fejében ez a szó.<br/>
<br/>
De hát még csak most lesz tizenhét éves, és még annyi mindent szeretett volna csinálni. Nem gondolt a nősülésre. Tekintetével végigjárta az asztalnál ülő nőneműeket, de őszintén szólva, egyikük sem volt az esete. Ginny és Hermione olyanok voltak a számára, mintha a testvérei lennének. Tonks jó fej, de nem hozzá való, más pedig nem jöhetett szóba. Mégis, hogy gondolta ezt az igazgató?<br/>
<br/>
Dumbledore mintha csak olvasott volna a gondolataiban, tovább folytatta.<br/>
<br/>
– Igen, Harry, házasság. Ez fontos része a varázslatnak, különben a minisztérium megtámadhatja a <em>Köteléket</em>, főleg mivel olyan személyre van szükségünk, akinek megfelelően nagy a varázsereje, hogy megvédhessen téged, és adott esetben önmagát is. És az sem utolsó szempont, hogy őt is mágikus kapocs köti Voldemorthoz.<br/>
<br/>
Harry lázasan gondolkozott, mire is céloz ezzel Dumbledore, de csak egy dologra tudott gondolni. Viszont ez teljességgel lehetetlen, és hülyeség is. Olyan, aki szintén Voldemorthoz van láncolva. Egy halálfaló?! Harry majdnem felnevetett a tervet hallva, de visszafogta magát, és inkább rákérdezett arra, ami foglalkoztatta.<br/>
<br/>
– Na és ki lenne az a személy? – Mert Harry gyanította, hogy már az is ki van választva, legalábbis a reakciókból ezt a következtetést vonta le. Az étkezőben tartózkodók most már nagyon mocorogtak, és egyikük sem akart a szemébe nézni.<br/>
<br/>
– Piton professzor – közölte egyszerűen Dumbledore, úgy, mintha az időjárásról csevegne.<br/>
<br/>
És Harry nem bírta tovább. Hisztérikusan felkacagott, megijesztve ezzel a mellette ülőket.<br/>
<br/>
Piton? Ilyen nincs! Harry alig bírta abbahagyni a nevetését, de Dumbledore olyan szigorúan nézett rá, hogy jobbnak látta nem feszíteni tovább a húrt. De ez az egész akkor is nevetséges volt. Most, hogy Harry végre Pitonra is figyelt, látta, hogy a férfi gúnyosan méregeti őt, és sokkal sápadtabb, mint lenni szokott. Ron mellette ugyanolyan sokkosan ült, mint ahogyan ő érezte magát.<br/>
<br/>
– Ez valami vicc, ugye? – kérdezte reménykedve. De ahogy az igazgató ránézett a félhold alakú szemüvege felett, hirtelen elszorította a torkát a pánik, és rájött, hogy ezt tényleg komolyan gondolta az öreg. – De… de hát ez lehetetlen! – kiáltott fel elkeseredetten, és felpattant a székről. – Az nem lehet! Piton?! Nem!<br/>
<br/>
– Piton professzor! – javította ki Dumbledore erélyesen. – Harry! Kérlek szépen, nyugodj meg! – Harry visszarogyott a székre, de olyan zavarodottan nézett az egyik férfiről a másikra, hogy maga sem tudta, mit gondoljon erről. – Piton professzor tökéletes választás, mindkettőtök számára előnyös…<br/>
<br/>
– Előnyös? – szakította félbe Harry az idős mágust. – Ezt mégis hogy képzeli? – Jelen pillanatban nem érdekelte, mennyire udvariatlan, túlságosan is zaklatott volt, most, hogy felfogta, mire akarja Dumbledore kényszeríteni őt.<br/>
<br/>
– Igen, előnyös. Perselus árulónak minősül, Voldemort csatlósai vadásznak rá, egyikőtök sincs biztonságban. Ugyanakkor ő viseli a Sötét Jegyet, ami hasonló kapocs, mint a te sebhelyed. – Harry Piton felé sandított, de a férfi nem volt hajlandó ránézni, olyan mereven ült és olyan görcsösen szorította össze az állkapcsát, hogy Harry attól tartott, menten összeroppan. – Ez a legjobb megoldás, és az egyetlen lehetőségünk.<br/>
<br/>
– Nem… nem lehetne más? – kérdezte Harry elkeseredetten, de Dumbledore nemet intett a fejével. – De hát ő férfi! – játszotta ki az utolsó lapjait is.<br/>
<br/>
Az asztalnál ülők értetlenül néztek össze, ő pedig azt nem értette, hogy miért. Egy férfihez akarják hozzákényszeríteni, ráadásul pont Pitonhoz. Végül Hermione megköszörülte a torkát, és Harry felé fordulva megfogta a kezét, ő pedig szinte esdekelve várta a magyarázatot.<br/>
<br/>
– Harry – kezdte habozva –, ez… ez egy mugli előítélet. A varázslótársadalomban ez egy kicsit másképp van. – Harry újfent elsápadt, és úgy gondolta, talán mégsem akarja tudni. Hermione nagyot sóhajtva folytatta. – A varázslók… nos… ők másképp vélekednek a kapcsolatokról. Itt nem számítanak a nemek és a fajok, legalábbis nem szükségszerűen. Sok esetben van, hogy a varázsló a párját a mágiája alapján válassza ki. – Harry lopva előbb Ronra, majd a többiekre pillantott, úgy látszott, ők is figyelik a magyarázatot. – Persze nem sok eset van, amikor különböző fajok vagy azonos neműek házasodnak, vagy előhívják a régi „kötés” bűbájt, de nem is elítélendő. – Harry a fajok szót ízlelgette, Hermione pedig mintha ráérzett volna, mire gondol. – Ott van például Flitwick professzor. Ő félvér, mint Hagrid, csak épp benne embervér és koboldvér csörgedezik. A szülei egy kötésbűbáj használatával keltek egybe, és a professzor szerelemgyerek – mondta egy kis mosollyal az arcán.<br/>
<br/>
Harryt viszont ez inkább megrémisztette. Nem akart közbevágni, de nem bírta megállni.<br/>
<br/>
– De én nem vagyok meleg.<br/>
<br/>
Megjegyzésére újabb értetlenkedés volt a válasz a többiek felől. Hermione érezte, hogy ez nehéz menet lesz, de nyilvánvalóan erre ő sem volt felkészülve.<br/>
<br/>
– Harry, figyelj rám, kérlek! Ron, ne szólj közbe, majd… majd ezt is elmagyarázom – emelte fel a kezét, mikor látta, hogy Ron értetlenkedve szólásra nyitja a száját. – Figyelj, Harry, ez nem <em>olyan</em> dolog. Itt csak az számít, hogy a mágiád és Piton professzor mágiája kölcsönösen elfogadja-e egymást vagy sem.<br/>
<br/>
Harry végre látott egy kis reményt. Nem kell félnie, ha csak ennyi az egész, az biztos, hogy a mágiájuk nem fogja elfogadni egymást. Ez egy kicsit megnyugtatta.<br/>
<br/>
– Mit értesz az alatt, hogy <em>meleg</em>? – bukott ki Ronból végre a kérdés, és ahogy Harry körbepillantott, látta, hogy mindenki más is szeretne erről többet tudni.<br/>
<br/>
Hermione száját újabb sóhaj hagyta el, és belefogott, hogy magyarázatot adjon, most a varázslóknak a muglikról.<br/>
<br/>
– A mugliknál előítélettel viseltetnek az azonos nemű párok felé. Ott nem szokás ez a fajta kapcsolat, és nem is igazán elfogadott, bár páran igyekeznek rajta változtatni – magyarázta a többieknek Hermione –, és emiatt az ellenszenv miatt gúnyneveket is akasztanak azokra, akik ilyen párkapcsolatban élnek.<br/>
<br/>
– Az apám is meglepődött annak idején, mikor tudomására jutottak a kentaurok, a félóriások és más félvérek – fecsegett közbe Tonks és nevetve még hozzátette: – Ő is mugli születésű, és néha még ma is vannak furcsa mugli kijelentései.<br/>
<br/>
– És kire használják azt, hogy <em>meleg</em>? – kérdezte Ron, aki még mindig nem tudott túljutni a szó ilyetén jelentésén.<br/>
<br/>
– Természetesen azonos neműekre, és ez még elég enyhe kifejezés – válaszolta Hermione türelmét vesztve. – A többit pedig ne akard tudni.<br/>
<br/>
Ron erre becsukta a száját, és nem kérdezett többet. Harry az igazgató, Piton és Hermione közt járatta a tekintetét, miközben a lehetséges kibúvókon törte a fejét.<br/>
<br/>
– Albus, ez halva született ötlet – vicsorogta Piton, mikor végre hajlandó volt megszólalni.<br/>
<br/>
– Sajnálom, Perselus, te is tudod, hogy ez az egyetlen megoldás – felelte Dumbledore erélyesen hol Harryre, hol a bájitaltan tanárra nézve. – Mindkettőtök számára ez az egyetlen esély. Voldemort megtalálja a módját, hogy az életedre törjön, túl nagy szálka vagy a szemében azok után, amit az év végén tettél. És ha Harryt megkaparintja, elvesztettük a háborút.<br/>
<br/>
Piton hallgatott, és Harry sem akart többet szólni, maga elé bámult az asztalra. Sokáig ültek csendben, mikor meghallotta Ron elkeseredett, halk hangját maga mellett.<br/>
<br/>
– Ez hülyeség, biztos van más megoldás is…<br/>
<br/>
És Harry nagyon remélte, hogy így van. Egyetlen reménye az maradt, hogy a mágiája nem fogadja el Piton varázserejét, és akkor mégis kitalálhatnak valami mást. A gondolatok egymást követték az agyában, és kezdte fullasztónak érezni a légkört. Mikor már épp azt fontolgatta, hogy kimenekül az étkezőből, Dumbledore kedélyes hangon megszólalt.<br/>
<br/>
– Nos, akkor ezt megbeszéltük. Javaslom, térjünk nyugovóra, és holnap frissen átbeszélhetjük a részleteket.<br/>
<br/>
Erre a bejelentésre mozgolódás támadt, és Harry kavargó gyomorral felállt az asztaltól, hogy felmenjen a szobájába. Az ajtón kilépve még hallotta, hogy az igazgató utasításokat osztogat, és megkéri Pitont, hogy főzze meg a szükséges bájitalt.</p>
<p align="center">***</p>
  </div>
  