
    <div id="chapters" role="article">
        <h3 class="landmark heading" id="work">Work Text:</h3>
          <div class="userstuff"><p>Wzdrygnął się, kiedy po raz pierwszy tego wieczoru, do jego uszu doszedł dźwięk rozbitego szkła. Nigdy nie kończyło się na jednym razie, więc gdy kolejne elementy rodowej zastawy uderzały o ściany w jadalni na dole, Regulus, biorąc głęboki wdech, powrócił do pisania listów.</p>
<p>W pewnych kwestiach jego matka przypominała mu Bellę. Obie były takie… głośne. Zrobiłyby wszystko bylebyś zwrócił na nie uwagę i wysłuchał tego co miały do powiedzenia. Choćby miało to być obrócenie w pył wieloletnich dóbr. Takie rzeczy dla Walburgi nie miały znaczenia, z pomocą magii wystarczyła chwila, by zastawa była jak nowa. Dla niej liczył się efekt. A jak czas pokazał, dźwięk tłuczonego szkła idealnie współgrał z jej wrzaskiem.</p>
<p>Nie wiedział co zrobił Syriusz, nieszczególnie go to interesowało, ale jak widać, wystarczyło by doprowadzić do furii ich matkę. Jedno było pewne – w grę znów wchodzili mugole.</p>
<p>Zafascynowanie starszego brata tymi ludźmi było poza pojęciem Regulusa. Ich prymitywność była godna pożałowania. Najmłodszy z Blacków coraz częściej łapał się na myśleniu o tym, że wręcz współczuł tym słabym, zagubionym jednostkom, których obycie w świecie jest tak nikłe i nigdy nie dorówna czarodziejom. Nie nienawidził ich, a komentarze rodziców, jak i starszych kuzynek o „oczyszczeniu z plugastwa” puszczał mimo uszu. Nie dostrzegał w jaki sposób mieli być „parszywi” czy „brudni”. Regulus wiedział, że moc czarodziejska jest niezrównana i uważał to wręcz za przysługę uwalniać świat od tych nieszczęśników a ich od nich samych. Od najmłodszych lat był wierny swoim przekonaniom i wiedział jaką drogę ma wybrać.</p>
<p>Jego tok myśli przerwało ciche pukanie do drzwi sypialni. Wraz z płynnym ruchem różdżki te otworzyły się, ukazując, stojącego w nich zlęknionego skrzata. Słyszał teraz wyraźnie każde pojedyncze słowo wykrzykiwane przez Walburgę i był pewien, że na jej bladej szyi widnieje teraz pulsująca żyła, która miała zwyczaj pokazywać się w stanie wyjątkowego wzburzenia. Przypadkowo, każdą z przyczyn tych wzburzeń był Syriusz.</p>
<p>- Co się stało, Stworku?</p>
<p>- Stworek chciałby wiedzieć, czy pan Regulus nie… - nagle skrzat jakby skurczył się w sobie, gdy do ich uszu dotarł dźwięk czegoś, co bez cienia wątpliwości było uderzeniem o ludzką skórę.</p>
<p>Bez chwili namysłu wciągnął gościa do pokoju i zamknął drzwi, zagłuszając piekło, dziejące się w jadalni.</p>
<p>- Co się dzieje, Stworku?</p>
<p>- Stworek chciał tylko wiedzieć, czy pan Regulus miałby ochotę na herbatę… - powiedział wskazując drżącą dłonią na puste filiżanki stojące przy oknie.</p>
<p>Młody Ślizgon obdarzył uśmiechem pamiętliwego skrzata i skinął głową. Wraz z pstryknięciem palców nie było śladu ani po filiżankach, ani po obecności w pokoju kogokolwiek oprócz Regulusa.</p>
<p>Wrócił na swoje miejsce przy biurku i wyjrzał przez okno. Zmierzchało, a ludzie rozpaczliwie próbowali zatrzymać ostatnie promienie letniego słońca, coraz silniej otulając się płaszczami. Znał wystarczająco dużo zaklęć by uchronić się przed wszechogarniającym chłodem londyńskich nocy, jednak tu chodziło o mugoli. Kolejna z ich wielu słabości.</p>
<p>Kończył właśnie ostatni list do kolegów z drużyny, gdy wrócił Stworek z parującym imbrykiem w dłoni.</p>
<p>- Czy Stworek mógłby jeszcze jakoś pomóc panu?</p>
<p>-  Nie, nie trzeba… - i po chwili dodał – Bardzo Ci dziękuję, Stworku.</p>
<p>I ze skinieniem głowy skrzat opuścił sypialnię swego pana.</p>
<p>Regulus zaczął myśleć o Hogwarcie. O przyjaciołach, którzy na niego czekali, o rozgrywkach w Quidditcha, w których po raz kolejny miał odegrać rolę szukającego. Nawet o spotkaniach w Klubie Ślimaka z ekscentrycznym profesorem. O wszystkim co przyniesie czwarty rok.</p>
<p>Nagle dotarło do niego głuche uderzenie o drzwi.</p>
<p>- Stworku…? – spytał z widocznym zawahaniem w głosie, kiedy dźwięk się powtórzył. Marszcząc brwi wstał i z ręką na klamce oparł głowę o drzwi. Z chwilą, gdy usłyszał ciche skomlenie, wszelkie wątpliwości rozwiały się, a on sam bez zastanowienia wpuścił czarnego psa do pokoju, który niepewnym krokiem wspiął się na jego łóżko.</p>
<p>Regulus zamknął drzwi, znów oparłszy na nich czoło. Westchnął. Tyle z jego spokoju. Na tę myśl prawie się uśmiechnął. Jakiego spokoju? W tym domu to niemożliwe. Nie, gdy Twój własny brat podważa wszystko w co wierzy rodzina. Nie, gdy robi wszystko by zgody między nim a resztą nigdy nie było. Nie, gdy przyłazi tu jako jakiś kundel i…</p>
<p>- Syriusz… - wycedził przez zęby Regulus. Jego głos bardziej przypominał w tamtym momencie syk – Czemu Ty… Czemu po prostu…</p>
<p>Zacisnął pięści. Miał już dość. Miał dość kłótni, krzyków, rozbijanego szkła, tej całej farsy która trwała odkąd jego brat wstąpił do Hogwartu. I gdy wszystko to cisnęło mu się na usta, w końcu skupił swój wzrok na Syriuszu.. i nie powiedział nic.</p>
<p>Nawet w formie psa widać było jakie spustoszenie zostawiła po sobie potyczka z Walburgą. Z wargi sączyła się krew, która błyszczała na czarnym futrze i była widoczna jeszcze w wielu miejscach na grzbiecie animaga. Jedno oko było przymrużone i także ono nosiło ślad matczynego szału.</p>
<p>Przemoc fizyczna była obecna w domu Blacków. Ale nigdy w takim stopniu.</p>
<p>Regulus pustym wzrokiem wpatrywał się w przestrzeń, gdzieś ponad ciałem brata i dopiero po chwili, niczym marionetka, podszedł i zajął miejsce obok niego. Nie wiedział co powiedzieć. Przez jego głowę przelatywały tysiące myśli, ale ostatecznie żadna z nich nie znalazła ujścia w słowach. Nie odnotował nawet chwili, w której po jego policzkach zaczęły spływać łzy, a jego ciałem wstrząsnął szloch. Z głową opartą na kolanach, z trudem łapał kolejny oddech, a w sercu czuł ciężar silny jak nigdy dotąd.</p>
<p>Podniósł głowę dopiero wtedy, gdy poczuł na dłoni nieznaną wilgoć, tylko by zobaczyć wpatrujące się w niego oczy psa, który raz po raz trącał go nosem.</p>
<p>Wahając się, położył rękę na pysku zwierzęcia i ostrożnie przejechał palcami po ciemnym futrze, tak by nie sprawić jeszcze większego bólu. Część włosów była posklejana i nadal wilgotna od krwi. Z każdą chwilą Regulus gładził animaga po grzbiecie coraz pewniej, aż w końcu pozwolił mu przysunąć się na tyle, ze zwierzę leżało zwinięte na jego nogach, a bijące od niego ciepło powoli uspokoiło myśli chłopaka. Nie mógł ukryć uśmiechu, gdy jego brat, z położonymi po sobie uszami, zdawał się nie zauważać własnego merdającego ogona.</p>
<p>- Syriusz… - jego głos zaskoczył jego samego. Na dźwięk swojego imienia animag podniósł łeb i nadstawił uszu.</p>
<p>- Ja.. przepraszam. Jestem okropnym bratem. Okropnym człowiekiem. Ja nie wiedziałem, może nawet nie chciałem wiedzieć, ja przepraszam… Ja Cię nie nienawidzę.. Syriusz, ja..</p>
<p>Tym razem to para silnych ramion wokół niego wyrwała go z transu.</p>
<p>- Wiem, braciszku… Wiem. <strong>I też Cię kocham</strong>.</p>
<p>Siedzieli tak w milczeniu jeszcze chwilę, dopóki Syriusz nie wstał i podszedł do okna. Regulus widział, że ten myśli o czymś intensywnie, jednak brat, nawet zapytany, nie wypowiedział ani słowa. Nie naciskał. W pustym spojrzeniu Syriusza dostrzegł znany błysk i już wiedział, że cokolwiek zaprzątało jego głowę, pozostanie na zawsze niedopowiedziane.</p>
<p>- Dużo ich… Tych listów..</p>
<p>- Czy mógłbyś nie..</p>
<p>Jednak zanim zdążył dokończyć zdanie, Syriusz trzymał w ręku garść pergaminu i z żywym zainteresowaniem pochłaniał kolejne słowa.</p>
<p>- Regulusie Arkturusie Black! – powiedział nagle Syriusz – to jest list.. DO DZIEWCZYNY.</p>
<p>- Owszem i wybacz, ale akurat CIEBIE nie powinny dziwić takie rzeczy – rzekł Regulus i wyrwał bratu listy, chcąc zachować resztki prywatności.</p>
<p>- No no… skąd się znacie?</p>
<p>- Klub Ślimaka. – odpowiedział lakonicznie Regulus, coraz bardziej zażenowany obecną sytuacją. Wiedział, że stanie zaraz pod ostrzałem pytań brata, na które nie miał najmniejszej ochoty odpowiadać. Wlepił wzrok w czubki swoich wypastowanych butów i zrezygnowany westchnął.</p>
<p>- Slytherin?</p>
<p>- Ra-Ravenclaw… - odpowiedział prawie niesłyszalnym szeptem.</p>
<p>- KRUKONKA!? Nie sądzisz, że one są trochę, no nie wiem, nadęte? Nosy tylko w tych książkach, a…</p>
<p>- A Puchoni to nieudacznicy…? – Regulus zmarszczył brwi – Na brodę Merlina, Syriusz, akurat Ciebie nie podejrzewałem o tak stereotypowe myślenie.</p>
<p>- Ja za to nie podejrzewałem, że z Ciebie taki Romeo! – zaśmiał się chłopak i nagle sztywno wyprostowany dodał – A czy jest to czarownica czystej krwi? Wiesz, że nam, czarodziejom ze szlachetnego rodu Blacków, nie wolno… - nie skończył, gdy zobaczył grymas na twarzy młodszego brata. Mimo , że nienawidził Walburgi całym sercem i była ona częstym obiektem jego kpin, nadal pozostawała matką Regulusa.</p>
<p>- Przepraszam… ja.. czasami zapominam, że się z nimi zgadzasz – odparł Syriusz i zawstydzony przejechał dłonią po swoich czarnych lokach – na mnie chyba już czas… muszę doprowadzić się do porządku i w ogóle.. – powiedział cicho, wskazując na swoje postrzępione ubranie i rozciętą wargę.</p>
<p>- Dziękuję – powiedział Regulus i po raz kolejny tego dnia zaskoczył się własnymi słowami.</p>
<p>- Doprawdy? Za co?</p>
<p>- Że tu wpadłeś… nie spędzamy razem za dużo czasu, ale… miło było pogadać. Dziękuję.</p>
<p>Na słowa brata Syriusz uśmiechnął się pod nosem, a jego wzrok znów stał się nieobecny.</p>
<p>- Nie ma sprawy. Jesteś moim bratem. Zawsze będę gdybyś mnie potrzebował.</p>
<p>I z tymi słowami opuścił pokój Regulusa. Były też ostatnimi jakie kiedykolwiek do niego wypowiedział w domu przy Grimmauld Place 12. Tej nocy Syriusz opuścił rodzinę, mając nadzieję, że na zawsze zostawia za sobą zimne mury, w których spędził dzieciństwo.</p>
<p> </p>
<p> </p>
<hr/>
<p> </p>
<p> </p>
<p> </p>
<p>
  <strong>
    <u>4 lata później</u>
  </strong>
</p>
<p>
  <em>Zawsze będę gdybyś mnie potrzebował. </em>
</p>
<p>Nie wiedział, czemu przypomniał sobie te słowa akurat teraz, ale mimo ukłucia w sercu, uśmiechnął się na myśl o starszym bracie.</p>
<p>- Panie Regulusie… czy jest pan gotowy?</p>
<p>- Jeszcze chwilę, Stworku.</p>
<p>
  <em>Bądź bezpieczny, Syriusz.</em>
</p>
<p>Sięgnął po pergamin, leżący na biurku i zaczął pisać:</p>
<p>
  <em>Do Czarnego Pana,</em>
</p>
<p><em>Wiem, że zanim to odczytasz, będę już dawno martwy</em>…<br/><br/><br/><br/></p></div>
        <!-- end cache -->
    </div>
