
  <div class="userstuff module" role="article">
    <h3 class="landmark heading" id="work">Chapter Text</h3>
    <p>Harry po raz kolejny tego wieczora sprawdzał, czy w jego kufrze czegoś nie brakowało. Następnego ranka miał jechać do Hogwartu. Chciał pojawić się przygotowany na kolejny rok. Ponownie przejrzał wszystkie szafki, jednak nic w nich nie znalazł. Pokój był w takim stanie, w jakim zastawał go na początku każdych wakacji. Nieprzyjemny, mały, odpychający, ale przede wszystkim pusty. Westchnął i położył się na łóżku. Spoglądając w sufit odhaczał w myślach wszystkie miejsca, które już przejrzał. Chciał już być w Hogwarcie. Najchętniej w ogóle by go nie opuszczał. Przed oczami zobaczył klasę pełną uczniów. Mury zamku. Przyjaciół. Nagle przypomniał sobie, że przecież dostał od Hermiony aparat na urodziny. Tego dnia zrobili sobie mnóstwo zdjęć, żeby go przetestować. Kilka z nich wywołał i wsadził do pokrowca. Sięgnął ręką w stronę biurka, po omacku szukając aparatu. Złapał za pasek i pociągnął. Rozległ się metaliczny brzdęk i trzaskanie rozsypujących się długopisów . Metalowa puszka po zupie, której używał jako piórnika potoczyła się po podłodze, gubiąc przybory do pisania. Wstrzymał oddech, oczekując wybuchu szału Vernona. Niezmąconej ciszy nie przerwał jednak żaden wrzask. Harry powoli zszedł z łóżka i zabrał się za zbieranie długopisów, przeklinając pod nosem. Kilka pisaków wpadło za biurko, musiał je więc odsunąć. Zrobił to najciszej jak umiał - nie miał ochoty na wysłuchiwanie kazań wuja. Kiedy zebrał wszystkie długopisy zorientował się, że nie znalazł nigdzie puszki. Podłoga była pusta. Schylił się i zajrzał pod łóżko. Powitały go nieprzeniknione ciemności. Wyciągnął różdżkę z kieszeni spodni.</p><p>- Lumos.<br/> <br/> Delikatne, niebieskawe światło padło na podłogę. Wnęka pod łóżkiem byłą jedynym miejscem, do którego nie zaglądał przez całe wakacje. Podłoga pokryta była warstwą kurzu. Z lewej strony dostrzegł puszkę. Chwycił ją i już miał wstać, gdy zauważył ciemny kawałek papieru oparty o ścianę. Widocznie musiał tam spaść, kiedy Harry rozpakowywał się dwa miesiące temu. Wpełznął głębiej pod łóżko i ostrożnie złapał kartkę. Okazała się kopertą z czarnego, grubego papieru. Był pewien, że nie należała do niego. Ktoś musiał mu ją podrzucić. Nie znalazł na niej adresu ani nadawcy. Nie wiedział, czego się spodziewać. To mógł być wyjec albo psikus braci Weasley. Zawartość tajemniczej koperty była dla niego zagadką. Westchnął. Nie mógł przekonać się, co jest wewnątrz w inny sposób, niż przez otwarcie jej. Wyczołgał się spod łóżka i odłożył różdżkę na bok. Wstrzymał oddech i powoli zaczął uchylać wieko koperty. Starał się to robić jak najdalej od twarzy. Nic z niej jednak nie wypadło ani nie wyleciało. Włożył dwa palce do środka i wyciągnął idealnie białą, złożoną na pół kartkę. Odłożył kopertę na podłogę i przyjrzał się nowemu znalezisku. Biały kolor niemalże świecił. Harry delikatnie rozłożył kartkę, spodziewając się najgorszego. Nic się nie stało. Cała strona była zapisana eleganckim, pochyłym pismem. Nie było podpisu. Harry jeszcze raz ostrożnie obejrzał kartkę. Kiedy nią poruszał, zapisana strona odbijała światło, zupełnie jakby była pokryta srebrem. Harry postanowił przeczytać list.<br/> <br/> '<em>Piszę ten list, ponieważ nie jestem w stanie wyrazić moich myśli na głos. Możliwe, że nawet teraz moje słowa brzmią dla ciebie jak słowa szaleńca, osoby niezrównoważonej psychicznie. Nie wiń mnie za to, ja też w tym momencie nie czuję równowagi. Nie mam pewności, co się stanie, kiedy wręczę ci ten list. Nie wiem nawet, czy dam ci go osobiście. Pewnie stchórzę! Ale nie wiń mnie, bo sytuacja, w której się obecnie znajduję, jest dla mnie zupełnie nowa. Nowa i straszna. Boję się tego co pomyślisz, tego co możesz powiedzieć. Ale najbardziej boję się siebie. Zupełnie nie poznaję siebie, chociaż żyję ze sobą już 15 lat. Od naszego pierwszego spotkania coś między nami zaistniało. Może nie zdawałeś sobie z tego sprawy. Muszę przyznać, że ja też. Ale w tym roku rzeczy zaczęły stawać się dla mnie jasne.</em>'<br/> <br/> coś między nami zaistniało coś między nami zaistniałocośmiędzynamizaistniałoCOŚMIĘDZYNAMIZAISTNIAŁO C O Ś   Z A I S T N I A Ł O<br/> <br/> Harry nie mógł przestać powtarzać tych słów w myślach. Coś zaistniało? Miedzy nim a...? Od kogo był ten list? Co przełomowego wydarzyło się w zeszłym roku? Może to ktoś z Gwardii Dumbledore’a? Harry pogrążył się we wspomnieniach. To chyba nie był list od Cho? Ale kto inny coś do niego czuł? Kto mógłby…? Harry oparł się o biurko. Cały pokój wypełnił przejmujący jęk, gdy mebel zaczął wracać na swoje miejsce i głuchy huk oznajmujący, że uderzył w ścianę. Harry zacisnął powieki. Było już jednak za późno.</p><p>- Czy ty nie możesz być cicho?! - Cały dom wypełnił krzyk Vernona. Odpowiedziało mu ciche mamrotanie Petunii i popierający krzyk Dudleya. - Cicho! Masz być cicho! Słyszysz mnie, gówniarzu?! Cały czas słyszę jakieś łomotanie i mam już tego serdecznie dosyć!</p><p>- Przepraszam! - odkrzyknął Harry, powstrzymując uśmiech. - I nawzajem - dodał półgłosem. Wstał z podłogi i postawił puszkę z długopisami z powrotem na biurku. Zanim schował list do koperty, jeszcze raz uważnie mu się przyjrzał. Kiedy przechylał kartkę, litery zdawały się znikać.<br/> <br/> </p>
  </div>
  