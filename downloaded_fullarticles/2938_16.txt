
    <div id="chapters" role="article">
        <h3 class="landmark heading" id="work">Work Text:</h3>
          <div class="userstuff"><p align="justify">Caro Teddy, </p><p align="justify">Spero tu stia leggendo questa lettera, e lo stia facendo da persona libera.</p><p align="justify">Volevo dirti queste cose a voce, ma che senso avrebbe?</p><p align="justify">Hai appena due giorni, e probabilmente non ricorderesti nulla di quanto ti direi.</p><p align="justify">Quindi è molto meglio scriverle, nella speranza - lo ripeto - che tu possa arrivare, un giorno, a leggerle.</p><p align="justify">Merlino, non ricorderai neppure il mio viso, dato che vado via prima ancora che tu possa cominciare a distinguere ciò che ti circonda... Ma spero che tua madre ti mostrerà delle foto di me, quando sarai un po' più grande.</p><p align="justify">Vorrei tanto stare tutta la notte accanto alla tua culla, guardandoti dormire e ridendo delle tue espressioni.</p><p align="justify">Ma non posso, capisci?</p><p align="justify">Voglio poter far qualcosa per rendere questo mondo perfetto per te.</p><p align="justify">Spero tanto che non mi odierai, per questo.</p><p align="justify">"Che razza di padre!", penserai.</p><p align="justify">"Se ne va prima ancora che io nasca, e poi lo fa di nuovo pochi giorni dopo la mia venuta al mondo!".</p><p align="justify">Sappi però che non l'ho fatto perché non ti volevo bene, ma bensì perché voglio che tu possa essere orgoglioso di me.</p><p align="justify">Di un padre che piuttosto che stare al sicuro, si getta nella mischia per combattere per coloro che ama.</p><p align="justify">Okay, lo ammetto.</p><p align="justify">Può sembrare una cosa incredibilmente stupida da fare, ma non lo è.</p><p align="justify">Grazie a tua madre riuscirai a comprendere come funziona la mia mente.</p><p align="justify">Lei ha dovuto imparare a conoscere me e la mia assurda ragione molto tempo fa, e di certo non in un modo di cui vado fiero.</p><p align="justify">Tra qualche minuto partirò...</p><p align="justify">In parte sono sollevato, perché questa è l'ultima battaglia.</p><p align="justify">Dopo sarà tutto finito, nel bene o nel male.</p><p align="justify">Ma che effimera soddisfazione, la mia.</p><p align="justify">Rischio di rinunciare volontariamente - ma non intenzionalmente - a tutto ciò che ho così faticosamente guadagnato.</p><p align="justify">Ma starò attento, e prometto che farò di tutto per tornare da voi.</p><p align="justify">Ma se non dovessi farcela, Teddy, sappi che ti voglio tanto bene, anche se non ci sono più.</p><p align="justify">Sappi che se anche le persone che amiamo se ne vanno, questo non significa che non ci volessero bene o che ci volessero abbandonare.</p><p align="justify">Ricordalo, perché è la lezione più importante che posso offrirti, al momento.</p><p align="justify">Forse anche l'ultima...</p><p align="justify">E' tardi, e devo andare.</p><p align="justify">Ti voglio bene, piccolo mio.</p><p align="right">
  <em>Remus John Lupin.</em>
</p></div>
        <!-- end cache -->
    </div>
