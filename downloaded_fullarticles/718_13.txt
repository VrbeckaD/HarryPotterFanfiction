
  <div class="userstuff module" role="article">
    <h3 class="landmark heading" id="work">Chapter Text</h3>
    <p> </p><p> </p><p>-Jak to, nie idziesz? </p><p>Harry westchnął cicho i dźgnął widelcem połówkę rzodkiewki.</p><p>-Po prostu - burknął cicho. - Nie idę.</p><p>Ron odłożył szklankę wypełnioną sokiem dyniowym, tak gwałtownie, że jego część wylądowała na drewnianym blacie stołu w Wielkiej Sali. Całe szczęście Ron siedział naprzeciwko Harry'ego i Hermiony, więc widelec w jego dziko wymachującej dłoni, nie był dla nich zbyt dużym zagrożeniem. Tego samego nie mógł powiedzieć Seamus, który uchylił się trzy razy, zanim trzepnął Rona przez łeb. </p><p>Hermiona syknęła coś o podstawowych manierach i robieniu z igły widły. Ron rozmasował tył głowy i odwarknął, że on nic o żadnych igłach nie wie, i że są teraz sprawy ważniejsze od wszelkich wideł na tym świecie.</p><p>Potem oboje wrócili do Harry'ego.</p><p>Harry wcisnął zmaltretowaną rzodkiewkę do ust, bardzo stanowczo udając, że nie poczuł na swojej łydce bezlitosnego kopniaka Rona. Nie pierwszy tego dnia, ani pewnie nie ostatni. Właściwie, ten temat ciągnął się już prawie od dwóch tygodni, odkąd to Harry po raz pierwszy odważył się napomknąć coś o tym, że właściwie to ten cały bal z okazji rocznicy pokonania Voldemorta (tym razem na dobre, dzięki Merlinowi), nie za bardzo go interesował. </p><p>Na początku Hermiona nawet nie zwróciła na niego uwagi, Ron stwierdził, że to wszystko przez lekcję Eliksirów, która odbyła się niecałe dziesięć minut przed niefortunną wiadomością. "Zagraj ze mną w Quidditcha", powiedział trącając Harry'ego ramieniem. "Odprężysz się, humor od razu Ci się poprawi".</p><p>Potem, za każdym kolejnym razem, kiedy Harry z coraz większą stanowczością oznajmiał, że on nigdzie nie idzie i koniec, Ron robił się coraz bardziej poirytowany, a Harmiona na siłę szukała kolejnych powodów, przez które Harry nie chce iść i takich, dla których powinien.  </p><p>-Czy to przez to, że nie masz z kim iść? - zapytała Hermiona dyskretnym szeptem. Ona szła z Ronem, co było wiadome, jeszcze zanim Ron odważył się wyburczeć zaproszenie. - Nie martw się tym Harry, nie będziesz jedyną osobą, która przyjdzie sama. </p><p>Harry wywrócił oczami i podniósł ze stołu nóż, żeby móc skutecznie wybebeszyć pierś z kurczaka nadziewaną serem i pomidorami. </p><p>Nie chodziło o to, że nie miał z kim iść, chodziło o to, że...</p><p>-Sam? - parsknął Ron, jego widelec wykonał ryzykowny zakręt tuż przy skroni Seamusa. Seamus zgrzytnął zębami, ale wrócił do entuzjastycznej konwersacji z Deanem. Rozmawiali o Amandzie Patmonnt, szóstorocznej Krukonce, i o tym, który z nich ma większe prawo, żeby zaprosić ja na bal. Harry skrzywił się i wyłowił z wnętrza piersi z kurczaka, odrobinę roztopionego sera. </p><p>-Rozejrzyj się Hermiono, - kontynuował Ron - Harry mógłby zaprosić kogokolwiek. Serio, Harry, nie masz się czym martwić - jego widelec wykonał ogromne koło nad ich głowami. - Każda na tej Sali tylko czeka, aż machniesz ręką w jej kierunku. Możesz mieć każdą dziewczynę, zastanów się tylko. I chłopaka - dodał szybko. - jasne, chłopaka też. Jeżeli byś chciał.</p><p>Ron spojrzał na niego z nutą niezręczności i całą masą troski.</p><p>-Nie chodzi o to, prawda? - zapytał jeszcze ciszej, niż Hermiona wcześniej. - Wiesz, że możesz zaprosić chłopaka i absolutnie nikt nie będzie miał nic przeciwko. Hermiona mówiła mi, że u mugoli...  </p><p>Harry zakrył twarz dłońmi i jęknął z takim udręczeniem, że kilka okolicznych głów odwróciło się w ich kierunku. </p><p>Ron drgnął i w końcu spojrzał na zawartość talerza Harry'ego. Jego wyraz twarzy szybko przeskoczył z troski w niepokój. </p><p>-Jasne - wymamrotał. - Co to mięso Ci zrobiło, Harry, serio. Tak, czy inaczej, pstryknij palcami, a pójdziesz na ten cholerny bal z samym Merlinem. </p><p>Hermiona przechyliła się nad stołem i wyrwała Ronowi widelec z dłoni, tak gwałtownie, że Harry musiał przytrzymać swój kubek z herbatą.</p><p>-To nie jest odpowiedni sposób na traktowanie, dziewcząt, Ronaldzie - syknęła, a potem spojrzała szybko na Harry'ego, jej ton złagodniał na moment. - Ani chłopców. Tak, czy inaczej, Harry nie jest taki i wie, że żadna szanująca się osoba nie <em>pstryknie palcami</em> i nie będzie oczekiwać, że ktoś inny rzuci jej się do stóp, prawa Harry?</p><p>Harry pokiwał szybko głową i upił ogromny łyk gorącej herbaty.</p><p>-Właśnie - kontynuowała Hermiona, celując w Rona jego własnym widelcem. - I skoro Harry o tym wie, a ty nie, być może powinnam pójść na bal z nim. </p><p>-Nie idę na żaden bal - wymamrotał Harry, ale jego słowa zginęły w głośnym sprzeciwie Rona. </p><p>Minęło trochę czasu - Harry zdołał wyjeść cały ser i ułożyć pomidory z boku talerza w idealny półksiężyc - zanim Ron i Hermiona doszli do porozumienia.</p><p>-Więc - odezwała się Ron, kiedy Harry w końcu zaczął kroić zimne mięso. - Zamierzasz zaprosić jakiegoś chłopaka?</p><p>Seamus przerwał swoją rozmowę z Deanem w pół słowa i odwrócił się gwałtownie w kierunku Harry'ego.</p><p>-Chłopaka? - wydusił z siebie. - Serio, Harry? Bo, jak tak, to Dean byłby bardziej niż chętny. Słyszałeś Dean? Pójdziesz na bal z Potterem i zostawisz mi Amandę. Sam przecież mówiłeś, że Potter jest gorący, jak ogień piekielny na dwóch no...</p><p>Twarz Harry'ego rozgrzała się, choć nie miało to zbyt wiele wspólnego z zażenowaniem. Okay. Nie tylko z zażenowaniem.</p><p>-Nie idę na żaden bal! -krzyknął, podnosząc się i rzucając widelcem o własny talerz. Był już dwa kroki od stołu, kiedy usłyszał, że Seamus też podrywa się ze swojego miejsca.</p><p>-Jak to nie idziesz?! Przecież mamy umowę!</p><p>Harry przyspieszył.</p><p>-Potter! - wrzasnął za nim Snape zza stołu nauczycieli. - Potter! Jutro o dwudziestej, w moim gabinecie! Szlaban za rzucanie sztućcami w trakcie kolacji! </p><p>Harry trzasnąłby drzwiami, gdyby nie były tak cholernie ciężkie. </p><p> </p><hr/><p> </p><p> </p><p>Nie chodziło o to, że Harry nie miał z kim iść.</p><p>Bal został ogłoszony na początku roku szkolnego, jeszcze podczas Uczty Powitalnej i całą szkołę natychmiast ogarnęło nerwowe podekscytowanie.</p><p>Harry był dużo bardziej zajęty cholernym Voldemortem, a raczej jego (domniemaną) śmiercią, tym czy powróci, czy tym razem naprawdę zniknął na zawsze, Śmierciożercami, którzy w każdej chwili mogli uznać, że śmierć ich Lorda nie oznacza wcale, że ich zbawienna dla Czystej Krwi działalność musi się zakończyć.</p><p>Harry spędził kilka ostatnich tygodni piątego roku i całe wakacje na desperackim rozpamiętywaniu walki w Departamencie Tajemnic.</p><p>Tysiące pytań kłębiło się w jego głowie, nie pozwalając mu zasnąć w nocy, dręcząc go wątpliwościami, splatając się z krzykami wuja Vernona i narzekaniami ciotki Petunii.</p><p>Czy Avada, którą rzucił w niego Voldemort na pewno zniszczyła horkruksa, który tkwił w Harrym? Czy to samo zaklęcie, które Harry rzucił w Voldemorta na pewno uderzyło w niego zanim Voldemort wpadł za Zasłonę Śmierci? Czy to w ogóle cokolwiek zmieniło?</p><p>Dumbledore twierdził, że nie. Zza zasłony nie można się było wydostać, po prostu nie było takiej możliwości. To, czy Voldemort zginął przed tym, jak za nią utknął było bez znaczenia. </p><p>Ale, czy na pewno?</p><p>To nie byłby pierwszy raz, kiedy Voldemort dokonałby czegoś, co powinno być niemożliwe. Czy istnieje choćby część szansy...?</p><p>Nie, przekonywał Dumbledore cierpliwie, raz razem, kiedy Harry pytał po raz tysięczny o to samo, doszukiwał się sposobu, oglądał przez ramię, jakby Voldemort miał wyskoczyć zza rogu kamiennej ściany i zaatakować ponownie.</p><p>Nawet jeżeli Voldemort byłby w stanie wydostać się zza Zasłony, obiecywał Łapa, drań był już martwy. Avada uderzyła w niego na pewno, twierdził, widziałem, jak się rozpada Harry, przysięgam. Jakby był kartką papieru w kominku. Rozpadł się na proch.</p><p>Harry po prostu nie mógł w to uwierzyć. Nie ważne ile razy słyszał zapewnienia, ile razy Snape powtórzył mu, bardzo cicho, jakby się bał, że zostanie przyłapany na pocieszaniu Harry'ego, że Mroczny Znak znika, każdego dnia coraz bardziej, i że tym razem zniknie całkowicie, Snape jest tego pewien. </p><p>Całe wakacje i początek września zajęło Harry'emu pogodzenie się z tym, że to koniec i kiedy w końcu to do niego dotarło, kiedy się uspokoił i przestał oglądać przez ramię, zaczął zauważać coś innego.</p><p>Wszyscy na niego patrzyli, nie tak, jak zwykle, kiedy większość starszych uczniów była do niego zbyt przyzwyczajona, żeby odwracać się za każdym razem, kiedy przechodził, więc odwracali się co trzeci-czwarty raz, a pierwszo- i drugoroczni dawali mu spokój, po tym, jak podpisał dla nich Kartę z Czekoladowych Żab, albo jedno ze zdjęć, którymi uparcie handlował Colin Creevey, ale też nie tak, jak patrzyli przy całym tym incydencie z bazyliszkiem.</p><p>Patrzyli tak, jakby Harry miał zaraz coś zrobić, coś co wszyscy chcą zobaczyć, ale jednocześnie nic, co miałby się dla niego skończyć zamknięciem w Azkabanie.</p><p>Ron miał rację, Harry mógłby zaprosić kogokolwiek chciał, ponieważ najwyraźniej cała szkoła sądziła, że bal z okazji rocznicy śmierci Voldemorta, była balem na część Harry'ego.</p><p>To był drugi tydzień września, Harry szedł właśnie na boisko, ciesząc się nowo odzyskanym spokojem, kiedy usłyszał grupę czwartorocznych Puchonek chichoczących i rozmawiających o nim. Zastanawiały się kogo zaprosi na bal, być może którąś z nich, to byłoby coś, iść na bal z Harrym Potterem, tyle stresu, a jak któraś powie coś głupiego, nie ważne, pewnie żadnej z nich nie zaprosi. Są przecież młodsze, a Potter tak dużo czasy spędza z tą całą Granger i <em>daj spokój, Susan, Granger przecież kręci z tym rudym chłopakiem - Wesleyem</em>.</p><p>Harry ich nie znał, nigdy w życiu z nimi nie rozmawiał, nie był nawet pewien, czy któraś z nich kiedykolwiek minęła mu na korytarzu i było w tym coś przerażającego, bo teraz, kiedy Harry już się na to natknął, nie było dnia, żeby chociaż raz nie usłyszał swojego imienia. Rozmawiali o nim, stojąc kilka kroków dalej, jakby był głuchy i może dodatkowo ślepy, skoro myśleli, że nie zauważy, jak na niego zerkają, śmiejąc się pod nosem. </p><p>Harry nigdy tego nie chciał, nie chciał być jakimś magicznym celebrytą, o którym obcy ludzie wiedzieli wszystko, łącznie z tym kogo zaprosi na bal, a kogo nie i z kim się przyjaźni i z kim się spotykają jego przyjaciele, albo może nawet co jadł na śniadanie i jaki kolor ma jego piżama (dzięki, Colin). Logicznie wiedział, że to się nie stało nagle, że wcześniej ludzie też się nim interesowali, właściwie jeszcze zanim Harry trafił do Hogwardu, różnica była taka, że teraz nie było sytuacji kryzysowych przez wielkie "K", podczas, których ważyłoby się ludzkie życie, które odwracałyby uwagę Harrego od szeptów i chichotów na korytarzach.  </p><p>Czasem Harry myślał, że powinien po prostu dać sobie spokój i zaprosić pierwszą lepszą osobę, może Lunę, Harry lubił Lunę, albo Nevila, bo jego też lubił, może Deana, żeby nie musiał się wykłócać z Seamusem o tę całą Amandę, ale wtedy wszyscy by o nich mówili. Dlaczego Harry wybrał Lunę, a nie kogoś innego, może byłoby tak, jak z Ronem i Hermioną, może wszyscy zaczęliby Lunę obserwować, a Luna była... dziwna, jeżeli Harry miał być całkowicie szczery i pewnie znalazłoby się sporo osób, którym dziwność Luny by przeszkadzała. Harry czuł, że mógłby sobie nie wybaczyć, gdyby Lunie stała się krzywda, bo Harry zabrał ją na bal, na który nawet nie chciał iść.</p><p>Nie chciał też iść z nikim obcym, bo chociaż Harry wiedział, że cała ta sprawa z naruszaniem prywatności nie byłaby dla niego taka trudna, gdyby nie chodziło o jego przyjaciół (może niezbyt altruistyczne, ale prawdziwe), to wciąż Harry nie chciał iść z kimś, kto zrelacjonowałby każdą sekundę ich spotkania wszystkim, którzy chcieliby słuchać. Nie chciał poznawać ludzi w ten sposób, przedzierać się przez masę osób, które chciały tylko wydrzeć z niego coś, co mogłyby później wykorzystać, jako ciekawą anegdotę podczas spotkania towarzyskiego.</p><p>Harry czuł się tak, jakby, każdy kto go otaczał, próbował podejść bliżej i coś mu zabrać, zmusić go do czegoś, wykorzystać. Jakby nie mógł powiedzieć niczego publicznie bez strachu, że ktoś to wykorzysta w jakiś okropny sposób. Jakby cały świat był wypełniony kopami Rity Skeeter, każda z jej okropnym, samopiszącym piórem, notującym bzdury, wyssane z palca i Harry wiedział, że nikt mu nie uwierzy, jeżeli będzie próbował zaprzeczać.  </p><p> </p><p> </p>
  </div>
  