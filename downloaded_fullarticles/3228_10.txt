
  <div class="userstuff module" role="article">
    <h3 class="landmark heading" id="work">Chapter Text</h3>
    <p>Tom poprawił poduszkę i zerknął na siostrę. Siedziała po drugiej stronie łóżka z uwagą śledząc treść książki. Musiał przyznać, że wybrała lepiej – historia Francji wydawała się znacznie bardziej interesująca niż krainy geograficzne Azji. A przynajmniej na to wskazywała mina dziewczynki. Wrócił niechętnie do Wyżyny Tybetańskiej i powodów, dla których była wyżyną.</p>
<p>Usłyszał pukanie. Nim zdążył się odezwać, drzwi otworzyły się.</p>
<p>– Tom? Ratri? Macie gościa. To jest profesor Dumberton… o, przepraszam, pan Dunderbore. Przyszedł, żeby ci powiedzieć… a zresztą sam ci powie.</p>
<p>Opiekuna ośrodka była jak zwykle pijana. Powstrzymał skrzywienie obrzydzenia i przeniósł wzrok na dziwnego człowieka. Rudowłosy brodacz miał na sobie śliwkowy garnitur, ekstrawagancki i zupełnie nie na miejscu. Wielkie, błękitne oczy miały tak intensywny kolor, że widział je nawet z odległości trzech metrów.</p>
<p>– Jak się macie? – zagadnął mężczyzna niezdrowo wesołym tonem.</p>
<p>Po chwili wahania Tom ujął podaną dłoń. Ratri nie miała później żadnych obaw. Mężczyzna przysunął sobie krzesło. Wyglądał, jakby dowiedział chorego w szpitalu. Tom zjeżył się na samą myśl. Ratri przysunęła się, uspokajająco kładąc dłoń na nodze bliźniaka.</p>
<p>– Jestem profesor Dumbledore – rzekł, uśmiechając się pogodnie. Sądząc po oczach – fałszywie.</p>
<p>– Profesor? To coś takiego jak doktor? – zapytała Ratri.</p>
<p>– To<em> ona </em> pana sprowadziła, żeby nas pan obejrzał? – Tom wskazał na drzwi, za którymi prawie na pewno podsłuchiwała pani Cole.</p>
<p>– Nie, nie! – <em> Ten </em>uśmiech nadal tkwił na twarzy doktora.</p>
<p>– Nie wierzę panu – rzekła cicho Ratri. – Chciała, żeby nas pan obejrzał, tak?</p>
<p>Jej ton był tak spokojny i uroczy, że Tom prawie dał się zwieść.</p>
<p>– Niech pan powie prawdę! – rozkazał  silnie.</p>
<p>Nauczyciel uniósł lekko brwi, ale dobroduszny uśmieszek nadal przylegał do jego twarzy. Poczuł uścisk na łydce i szybko opanował się.</p>
<p>– Kim pan jest? – zapytała Ratri, przyciskając się bliżej brata. Ciepło jej ciała przyjemnie go uspokajało. Razem przeciwko całemu światu.</p>
<p>– Już wam powiedziałem. Jestem profesor Dumbledore i pracuję w szkole. Nazywa się Hogwart. Przyjechałem tu, aby zaproponować wam miejsca w tej szkole… w waszej nowej szkole, jeśli tylko zgodzicie się do niej pójść.</p>
<p>Ratri złapała go za rękę. To ona miała prowadzić rozmowę.</p>
<p>– Chodzi o Amy Benson i Dennisa Bishopa? Nic im nie zrobiliśmy, może ich pan sam zapytać! Nie ma potrzeby nas nigdzie zabierać. Pani Cole czasami nadużywa… pewnych napojów. To zapracowana kobieta. Coś jej się w tym stanie przywidziało! Pan chce nas wysłać do zakładu dla obłąkanych, prawda? – pisnęła płaczliwym tonem, wtulając się mocniej w Toma.</p>
<p>– Nie jestem z zakładu dla obłąkanych. Jestem nauczycielem, a jeśli się trochę uspokoicie, opowiem wam o Hogwarcie. Oczywiście jeśli nie będziecie chcieli pójść do szkoły, nikt nie będzie was zmuszał…</p>
<p><em> Niech tylko spróbują </em> – pomyślał Tom.</p>
<p>– Hogwart jest szkołą dla ludzi obdarzonych specjalnymi zdolnościami…</p>
<p>– Nie jesteśmy szaleńcami! – krzyknął.</p>
<p>– Wiem, że nie jesteście. Hogwart nie jest szkołą dla szaleńców. To jest szkoła magii.</p>
<p>Zapadła cisza. Tom wpatrywał się w oczy Dumbledore’a. Nie dostrzegał kłamstwa tak, jak wcześniej. Zerknął na Ratri i zrozumieli się bez słów.</p>
<p>– Czyli to, co potrafimy… to magia? – zapytał Tom.</p>
<p>– A co potraficie? – Autentyczne zainteresowanie błyszczało w oczach mężczyzny.</p>
<p>Ratri wbiła Tomowi paznokcie w rękę.</p>
<p>– Różne rzeczy. Przenosimy przedmioty, nie dotykając ich. Zwierzęta robią to, co zechcemy, a wcale ich nie tresujemy! Czasami, gdy ludzie nas skrzywdzą, przydarzają im się różne wypadki… Często przerażające – pisnęła, przymykając oczy.</p>
<p>Tom objął ją delikatnie. Wpatrywał się w swoje ręce, zdawało mu się, że czysta energia, czysta magia, przepływa przez nie.</p>
<p>– Zawsze wiedzieliśmy, że jesteśmy inni. Wyjątkowi. Zawsze.</p>
<p>– I mieliście rację. – Dumbledore już się nie uśmiechał. – Jesteście czarodziejami.</p>
<p>Ratri spojrzała bratu w oczy, śmiejąc się. Wyglądała pięknie, gdy była wesoła. Na twarzy Toma też pojawił się prawdziwie szczęśliwy wyraz. Nie dziki, ale radosny, jak jeszcze nigdy.</p>
<p>– Pan też jest czarodziejem? – zapytała Ratri.</p>
<p>– Tak.</p>
<p>– Udowodnij to – rozkazał Tom.</p>
<p>Siostra spojrzała na niego z naganą i skulił się. Dumbledore uniósł brwi.</p>
<p>– Jak rozumiem, zgadzacie się zostać uczniami Hogwartu?</p>
<p>– Oczywiście!</p>
<p>– To powinieneś zwracać się do mnie per <em> panie profesorze </em> albo <em> proszę pana </em>.</p>
<p>Tom zacisnął na chwilę wargi, ale jedno spojrzenie na Ratri wystarczyło, aby się rozluźnił.</p>
<p>– Przepraszam, panie profesorze. Czy mógłby nam pan pokazać…?</p>
<p>Mężczyzna sięgnął do kieszeni marynarki kijek, wycelował nią w szafę i lekko machnął. Mebel stanął w płomieniach. Chłopiec zerwał się z łóżka, ale Ratri przyciągnęła go do siebie. Nagle płomienie zniknęły, a szafa stanęła zupełnie nienaruszona tak, jak dawniej.</p>
<p>Nie mogąc wyjść z podziwu dla mocy tego małego przedmiotu, Tom wpatrywał się pożądliwie w różdżkę. Wiedział, że musi mieć coś takiego.</p>
<p>– Czy też dostaniemy coś takiego? – zapytała jego siostra.</p>
<p>– Wszystko w swoim czasie. Chyba coś chce się wydostać z waszej szafy.</p>
<p>Z szafy faktycznie wydobywał się stukot. Tom zbladł. Jego trofea. Czy profesor wiedział? Przejrzał ich?</p>
<p>– Otwórz drzwi, Tom.</p>
<p>Ratri posłała mu ponaglające spojrzenie. Otworzył szafę i z najwyższej półki, tuż nad ubraniami, zdjął dygoczące pudełko ze starej tektury.</p>
<p>– Czy w tym pudełku jest coś, czego nie powinno tam być?</p>
<p>Tom spojrzał na niego przeciągle. Jeśli skłamie, był pewny, profesor to zauważy, domyśli się prawdy i uzna ich za zdemoralizowanych. Jeśli powie prawdę, skutek będzie taki sam.</p>
<p>– Tak, chyba tak, panie profesorze – rzekł neutralnym głosem.</p>
<p>– Otwórz je.</p>
<p>Wysypał zawartość pudełka, nie patrząc na nie.</p>
<p>– Zwrócicie to wszystko właścicielom. I nie zapomnijcie ich przeprosić. Będę wiedział, czy to zrobiliście. I pamiętajcie: w Hogwarcie nie toleruje się kradzieży.</p>
<p>Tom spróbował oszacować reakcję profesora. Wydawało się, że będzie ich uważnie obserwował, ale mógł być skłonny do wybaczenia. Powinni postarać się o miano dobrych, odmienionych przez drugą szansę dzieci.</p>
<p>– Tak, proszę pana.</p>
<p>Ratri spuściła wzrok. Włożyła przedmioty do pudełka smętnymi ruchami, a Tom pomógł jej z większą energią i ukazaną pewnością siebie. Udawanie wstydu nigdy mu nie wychodziło.</p>
<p>– Nie mamy pieniędzy – rzekł śmiało.</p>
<p>Profesor wyjął z kieszeni sakiewkę.</p>
<p>– Mamy w Hogwarcie fundusz dla tych, którym brak pieniędzy na książki czy ubrania. Pewnie niektóre księgi z zaklęciami i inne przybory będziecie musieli kupić używane, ale…</p>
<p>– Gdzie się kupuje księgi z zaklęciami? – zapytał Tom, przyglądając się wielkiej złotej monecie. Wybito na nim wizerunek ręki o długich, szpiczastych palcach i napisano: <em> JEDEN GALEON 1913 Wielka Brytania Bank Gringotta </em>.</p>
<p>– Na ulicy Pokątnej. Mam tu listę książek i innych szkolnych przyborów. Mogę wam pomóc znaleźć wszystko, czego…</p>
<p>– Zamierza pan pójść z nami? – zapytał Tom z niechęcią.</p>
<p>– Oczywiście, jeśli…</p>
<p>– Uff, to dobrze – westchnęła Ratri, wyprzedzając brata. – Chociaż odkrywanie samodzielnie nowych miejsc jest całkiem ciekawe, to przy wkraczaniu do nowego świata bez przewodnika się nie obędzie.</p>
<p>Uśmiechnęła się do zezłoszczonego brata. Profesor zachichotał.</p>
<p>– Kiedy pójdziemy? – zapytała.</p>
<p>– Może jutro od rana? Powiedzmy o ósmej? Nie powinno być wtedy tak dużych kolejek i będziecie mogli dokładniej wszystko obejrzeć.</p>
<p>– A jak już wszystko zwiedzimy, będziemy mogli pójść tam kiedyś sami? To daleko?</p>
<p>– Nie, nie. Praktycznie w centrum. Spokojnie będziecie mogli tam kiedyś sami pójść.</p>
<p>Tom odetchnął w duchu.</p>
<p>– Przechowa pan do jutra pieniądze? Nie chcielibyśmy ich zgubić czy coś. U pana będą bezpieczniejsze. – powiedział Tom.</p>
<p>Profesor uniósł brwi, ale skinął głową biorąc sakiewkę.</p>
<p>– Proszę pana… Czy nasz tata był czarodziejem? Też nazywał się Tom Riddle… Tak przynajmniej mówi pani Cole – wybuchnął chłopiec.</p>
<p>– Nie wiem tego, niestety – odparł Dumbledore łagodnie.</p>
<p>– Mama nie mogła być magiczna, bo by nie umarła, prawda? – spytała Ratri łamliwym tonem. – To na pewno był on.</p>
<p>Dumbledore wstał i podał rękę obojgu dzieciom.</p>
<p>– Do zobaczenia – rzekł profesor.</p>
<p>– Do widzenia – pisnęła Ratri.</p>
<p> </p>
  </div>
  