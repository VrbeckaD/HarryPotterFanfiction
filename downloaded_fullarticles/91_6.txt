
  <div class="userstuff module" role="article">
    <h3 class="landmark heading" id="work">Chapter Text</h3>
    <p dir="ltr" align="justify">Pamela Radcliffe si sistemò una ciocca di capelli dietro l’orecchio dondolandosi appena sulla sedia nella ricerca di una postura comoda, la schiena rigida e dritta mentre si guardava intorno, lasciando correre gli occhi tra i dipinti che si muovevano irrequieti.</p><p dir="ltr" align="justify">“È una proposta interessante, preside.” </p><p dir="ltr" align="justify"><br/>“I tuoi genitori, Pamela, erano due individui davvero eccezionali e sono sicuro che vorresti renderli fieri, ma non voglio che questo ti induca a sottovalutare le responsabilità di quanto ti sto chiedendo.” Dumbledore parlava in tono serio e grave, scrutando il volto disattento della ragazza da dietro gli occhiali a mezzaluna.</p><p align="justify"> </p><p dir="ltr" align="justify">“Capisco perfettamente.” rispose posando gli occhi chiari e vuoti in quelli del preside mentre un sorriso estatico le si allargava lentamente sul volto come se stesse guardando qualcosa di particolarmente bello.</p><p align="justify"> </p><p dir="ltr" align="justify">“Ora, dato che non esiste al momento un percorso ufficiale per diventare insegnante di una materia che ancora non esiste, sarà necessario predisporre un percorso ad hoc durante il tuo ultimo anno di studi. Questo significherà un carico di lavoro assai più oneroso di quello dei tuoi compagni, pensi di poterlo sostenere?”</p><p align="justify"> </p><p dir="ltr" align="justify">“Non dormo molto in ogni caso, mi piacerebbe avere qualcosa con cui occupare le notti” </p><p align="justify"> </p><p dir="ltr" align="justify">“Sì, bene.” Dumbledore si schiarì la gola prima di alzarsi dalla scrivania e scendere i gradini senza una meta precisa, solo per togliersi a quello sguardo.</p><p dir="ltr" align="justify">“Ho già parlato con il professor Flitwick al riguardo e si è dimostrato ben disposto. Credo sia il caso che per prima cosa tu vada a parlare con il professor Snape riguardo a quelle lezioni. Devi imparare a controllare le tue abilità se vuoi sfruttarle.” E avere un’accettabile vita sociale, avrebbe voluto aggiungere, ma lo tenne per sé.</p><p align="justify"> </p><p dir="ltr" align="justify">“Preside?” la ragazza lo fissava dalla sedia su cui si era girata per guardarlo “Quando ci sarà la casa che scompare, devo sedere anche io al tavolo, è importante.” disse in tono apprensivo.</p><p align="justify"> </p><p dir="ltr" align="justify">Albus rimase un momento a sbattere in silenzio le palpebre senza sapere cosa dire di preciso, poi si schiarì la gola. </p><p dir="ltr" align="justify">“Abbiamo già parlato di questa cosa…” puntualizzò con una certa severità.</p><p align="justify"> </p><p dir="ltr" align="justify">“Sì, mi scusi” Pamela abbassò gli occhi contrita prima di alzarsi dalla sedia e raggiungerlo. “Vorrei ringraziarla per l’opportunità e per la fiducia che mi sta dando” disse stringendosi al petto la copia di <em>Divinazione, Legilimanzia e Medianicità: guida ai poteri della mente</em> che Dumbledore le aveva appena prestato. </p><p align="justify"> </p><p dir="ltr" align="justify">In quel momento il suo sguardo era vivo e presente e niente, tranne qualche filo bianco nella capigliatura scura, contraddiceva la sensazione di star parlando con una ragazzina qualsiasi.<br/><br/> </p><p align="justify"> </p><p></p><div>
  <p align="justify"> </p>
</div>
  </div>
  