
  <div class="userstuff module" role="article">
    <h3 class="landmark heading" id="work">Chapter Text</h3>
    
<p></p><center>
  <p>*~*~**~*~*</p>
</center>Draco Malfoy gondterhelt arccal üldögélt a bőr karosszékében, elegáns irodája még elegánsabb íróasztala mögött. Előtte két levél feküdt, a sarokban pedig egy hatalmas ingaóra ütötte el éppen a delet. Draco felállt, és kisétált fényűzően berendezett lakása hatalmas nappalijába. Felesége, Astoria Greengrass már várta őt fiukkal, a kis ötéves tejfölszőke Scorpiusszal. Az asszony gyakorlott szeme rögtön meglátta a férjén, hogy valami bántja, de azt is tudta, hogy Dracóból egy titkot kiszedni hiábavaló próbálkozás volna.<p>-	Eszünk? Vagy várunk még valakire? Nekem válaszolnom kell néhány levélre – jelentette ki a szőke férfi.<br/>-	Theo jön át. Szeretném, ha minél több időt Scorpiusszal töltene, mielőtt elutaztok. Igaz is, biztosan mennetek kell? – kérdezte Astoria, de ekkor a szobalány bevezette a vendégüket, eljövendő férjét, Theodore Nottot.<br/>-	Astoria, Draco, szervusztok! Szia, kisöreg – lépett közelebb a vőlegény. <br/>Megölelte, megcsókolta Astoriát, aki kissé kínosnak érezte ezt a közvetlenséget Draco jelenlétében, holott már egy hete kimondták a válásukat. Az asszony csak napközben töltötte idejét családjával, éjszakára mindig átment Nott csepp, brooklyni lakásába. <br/>-	Üljünk le enni, jó? – javasolta Draco. Elhelyezkedés után a szobalány feltálalta az előételt, és csak akkor válaszolt Astoria kérdésére.<br/>-	Épp egy félórája kaptam levelet a Szent Mungóból. Azt írják, hogy anyát kiengedik karácsonyra, és tekintettel arra, hogy fizikailag rendben van, arra kérnek, ne is vigyem őt vissza.<br/>-	Akkor mit fogsz csinálni? – kérdezte Nott.<br/>-	Azt, amiről egy hónapja már beszéltünk, visszatérek a kúriába. <br/>-	És Scorpius? – tette fel a kérdést Astoria, előre sejtve a választ.<br/>-	Nézd, te eddig sem töltöttél vele olyan sok időt, igen, tudom, ilyen a munkád – emelte fel kezét Draco békítőleg, volt neje közbeszólását megakadályozva. – Te itt karriert építettél, szereted New Yorkot, de nekem hiányzik a varázslók világa. Hiányzik, hogy szabadon élhessek anélkül, hogy bárki gyanakodna rám, vagy rendőrért kiáltana. Scorpius is kezd rátalálni a saját mágiájára, a múltkori állatkereskedéses eset csak az első baleset volt, lenne még számos. Egy kész vagyont kellett fizetnem a pasasnak, bár szerintem hazudott, amikor azt állította, hogy a fiunk miatt szökött meg négy kígyója. De neki is jobb lesz otthon, kaphat varázspálcát, kipróbálhatja magát.</p>
<p>Astoria csendesen nyelte könnyeit, de kénytelen volt magában elismerni, számított erre a fordulatra. Az állatkereskedő végül csak akkor állt el a pertől, amikor megjelent ő is, meg a tévéstábja, és készítettek egy reklám riportot a férfivel. Theo is, és önmaga is meglepően jól beilleszkedett a muglik világában, élvezték New York állandó nyüzsgését, az egyik helyi tévécsatornánál vezetett műsoraikat. Draco viszont szenvedett szinte az első perctől fogva. Kitanulta ő is a médiaszakmát, de hamar beleunt a nézők butításába. Scorpius születése előtt a férfi csak kínlódott, elméjét nem foglalta le semelyik műsor szerkesztése sem. A kisfiúval is ő maradt otthon, Astoria csak az első három hónapot töltötte fiával. Draco több, mint gondos apa volt, inkább ő lett Scorpius mamája. <br/>-	És mi lesz a munkáddal? – érdeklődött Theo.<br/>-	Megkérdeztem a kiadót, elküldik ugyanúgy neten a kéziratokat, csak az időeltolódásra kell majd ügyelnem. Szerettem csinálni, érdekes munka volt .<br/>-	Ja, meg jól mutat, ha egy könyvben meglátod: „Felelős szerkesztő: Draco Malfoy.”<br/>Draco csak elhúzta a száját az erőltetett viccen, és igyekezett minél hamarabb végezni az ebéddel. Még a desszert előtt felállt az asztaltól.<br/>-	Bocsánat, válaszolnom kell a leveleimre. Ugye nem gond, Astoria?<br/>-	Hiába mondom, hogy gond, sajnos igazat kell, hogy adjak neked. Mindig is te voltál a fiunk anyja. Ha hazamész, természetes, hogy magaddal viszed őt. Én nem tudom, hogyan tudnám összeegyeztetni a gyereknevelést és a televíziózást – vallotta be az asszony könnyes szemmel. Végigsimított a kisfiú haján, aki épp egy tortaszelettel maszatolta össze magát. <br/>Volt férje behívta a szobalányt, megkérte, hogy öltöztesse át Scorpiust és tegye le aludni. Aztán ránézett az asszonyra, és halkan csak ennyit mondott:<br/>-	Szólok az ügyvédünknek, hogy készítsen elő egy lemondói okiratot. És köszönöm, Astoria.</p>
<p>Ex-neje már nem nézett rá, Nott vállán zokogott. Theo bólintott, majd kivezette az asszonyt a nappaliból, míg a szőke férfi elintézte a telefonálást. Visszatért irodájába, magára zárta az ajtót, és elővette varázspálcáját az alsó fiókból. Astoria sosem értette, hogy miért hiányolta annyira a mágiát, hiszen a brit varázslótársadalom szemében több ok miatt is gyűlöletes volt Draco. Viszont ő nem tudott meglenni a pálcája nélkül, amikor visszakapta a tárgyalása után, szinte meg tudta volna csókolni. Egy ideig félt attól, hogy Potter személyisége felülírhatta a galagonyából készült fadarab mágikus tulajdonságait, de csak annyit vett észre, hogy erőteljesebb varázslatokra volt képes a pálca. </p>
<p>Potterről eszébe jutott a két levele, gyorsan lefirkantotta a Szent Mungónak szánt választ. Hihetetlennek tűnt számára, hogy tíz nap múlva már karácsony lesz, és viszontlátja az édesanyját, az otthonát. A kandallóba tette válaszát, és alig hogy visszaküldte levelét a kórháznak, a hopp hálózat aktivizálódott.</p>
<p>-	Draco, ott vagy? Pansy vagyok!<br/>-	Igen, itt vagyok, szia! <br/>-	De jó, sosem tudom kiszámolni, hogy mikor van nálatok nappal vagy éjszaka. Ezért is jó, hogy hazajöttök. Mert hazajöttök, ugye?<br/>-	Igen, most beszéltem meg Astoriával.<br/>-	És mit szólt hozzá?<br/>-	Egészen az ügyvéd emlegetéséig jól tartotta magát, csak aztán sírt. Theo elvitte magához.<br/>-	Milyen furcsa, hogy ilyen jól egymásra találtak. Roxfortban alig szóltak egymáshoz.<br/>-	Mondod te, aki képes voltál egy griffendéleshez hozzámenni Blaise helyett.<br/>-	Ugyan már, Cormac jó fiú, mindig is kilógott közülük. Blaise meg egész jól el van Romildával.<br/>-	Ez biztosan valami átok, amit háború után szórtak ránk, mardekárosokra. Önszántából ki választana egy griffendélest?<br/>-	Például én, vagy Blaise. – Draco kétkedő morgására magyarázni kezdett. – Nézd, te tudod a legjobban, hogy a világ nem fekete vagy fehér. Cormacban épp annyi karriervágy van, mint bennem, eltökélten tud hajtani egy cél felé, és néha jól jönnek az ő egyenes módszerei, amikor én meg taktikáznék. Romilda Vane sem volt sosem ellene egy kis cselnek, emlékszel, ugye, a szerelmi bájitalos balesetre? Blaise imádja a csupa tűz temperamentumát, azt hogy totálisan kiszámíthatatlan időnként. Lehet, hogy neked sem ártana egy griffendéles.<br/>-	Ugyan már, Pansy, nem ment el a józan eszem. Nem kell több feleség!<br/>-	Ki beszélt itt nőről, szívem? Igaz is, talált már partnert neked Granger?<br/>-	Ne is emlékeztess rá, magam sem értem, hogy mivel vettél rá erre! – fortyant fel Draco, míg barátnője csak vigyorgott. <br/>-	Jó kis ötlet az, látod, hogy Blaise-nek is bevált. Szóval talált valakit, csak éppen neked nem akaródzik beadni a derekad – tapintott rá a lényegre Pansy. – Várj, csörög a mobilom, mindjárt jövök. Addig próbálj kitalálni valami ésszerű okot arra, hogy miért akarod elutasítani Granger ötletét.<br/>-	Nem akarom elutasítani, csak… – válaszolt reflexből Draco, de a kandalló addigra némán tátongott.</p>
<p>Visszasétált az íróasztalához, és felvette róla Hermione Még-mindig-idegesítő Granger levelét. Draco csak nagyokat pislogott, amikor Pansy két hónappal korábban elmesélte, hogy Blaise Zambini a múlt évben, karácsonykor szeretett bele Romilda Vane-be, Granger közreműködésével. De kinek másnak jutna eszébe egy mugli társkereső ötletet átplántálni a varázslók világába, mint az egykori iskolaelsőnek?<br/>A meglehetősen furcsa, „Szennyből az Angyal” nevű társkereső iroda magányos varázstudókat hozott össze, kifejezetten ünnepi időszakokra  szakosodva. Granger kínált vakrandit húsvétra, napozó-utazó társat nyaralásra, beugró kísérőt szülinapi meglepetés buliba, vagy szilveszterre, de a karácsonyi háromnapos társkereső szolgáltatása volt a legnépszerűbb. Persze nem véletlenül, még az igencsak kétkedő Dracónak is kedve támadt volt iskolatársa szolgáltatását kipróbálni, annak karácsonyi reklámszövegét olvasva:<br/><i>„ *Mindenki mesei  karácsonyról álmodozik, fenyőillatú, csillagszórós, kis éji zenés, meghitt ünnepről; romantikusan, kettesben valakivel, talán a Nagy Ő-vel. Az Ön dolga a helyszín, a karácsonyi menü és a vendéglátás, a mi dolgunk megtalálni az igazit. Adjon esélyt magának és a titokzatos vacsoratársának, hogy aztán sose kelljen egyedül töltenie az ünnepeket!”</i></p>
<p>Draco első reakciója a hitetlenkedés volt, de aztán Pansy folyamatos piszkálódásának hatására félretette a józaneszét, és írt Grangernek. Bő lére eresztette az eljövendő vendéggel kapcsolatos kívánságait, három ív pergament küldött el a griffendélesnek. Granger  rögvest  pozitívan állt Dracóhoz, semmit nem emlegetett fel a múltjukból, és igazi profiként, csak a megoldandó feladatára koncentrált. A szőke férfi egy hétig, minden reggel tucatnyi csinosabbnál csinosabb boszorka adatlapját találta levelei között. Maga se tudta megmondani, hogy miért, de valahogy egyik hölgy sem bizsergette meg érzékeit. Aztán Granger, nyilván tévedésből, mert Draco egyszer sem említette neki biszexualitását, küldött egy listát egy tucat szemrevaló agglegényről. Igen trükkös listát, mert a jelentkezőket fej nélkül, álnéven lehetett csak megtekinteni. </p>
<p>Amikor aztán kiderült, hogy Narcissa Malfoyt kiengedik a kórházból, Dracónak számolnia kellett még egy személlyel a karácsonyi ünnepekre. Órákat várt, mire Angliában is reggel lett, és hívhatta Grangert a hopp hálózaton. Mentegetőzésére a griffendéles csak legyintett, majd bejelentette:<br/>-	 Találtam neked valakit, Malfoy. Sőt, igazából magam sem értem, hogy miért nem őrá gondoltam első körben. <br/>-	Nos, kösz, Granger, de mint említettem, nekem ott lesz a fiam is és a beteg anyám is. Mégsem ez a karácsony a megfelelő.<br/>-	Dehogynem. Öt év után végre hazajössz, új életet kezdesz. Miért ne lehetne rögtön új párod is? Azonkívül – állította meg a száját nyitó Dracót –, akit én ajánlanék maga is apa. Igaz csak nevelőapja egy kisfiúnak, de ő is egy idősebb hölggyel, hármasban töltené az ünnepeket. <br/>-	Bármilyen idősebb hölgy nem biztos, hogy megfelelő társaság az anyám számára! – vetette ellen a szőke. – És különben is, hány éves az a gyerek? <br/>-	 Hét éves lesz. A szüleit a Roxfort elleni csatában vesztette el, azóta a nagymamája neveli őt. Az illető, akit partnernek ajánlok neked, általában csak a hétvégeket tölti a fiúval, meg az ünnepeket.<br/>-	És biztosan beleegyeznek mindannyian, hogy egy idegen házban, idegen emberekkel töltsék a karácsonyt?<br/>-	Hát persze, bíznak az én megítélésemben – válaszolta Granger elpirulva.</p>
<p>Draco érezte, hogy valami nem stimmelt a nő válaszával, ezért nem volt hajlandó menten igent mondani. De a válás után már nem tartozott hűséggel az amúgy is hűtlen Astoriának, és kellemes volt a gondolat, hogy valaki fogni fogja a kezét karácsonykor, még ha csak három napra is. A Szent Mungó egyre sürgetőbb levelei is arra bíztatták, igyekezzen magának találni egy kis szórakozást, mert hazatérése után valószínűleg egysíkú lesz az élete. <br/>Végül a válás utáni napon írt Grangernek, pontosabb adatokat kérve eljövendő vendégéről. Kapott egy fej nélküli fotót, sőt hajlandó volt önmaga is küldeni egy képet. A titokzatos férfi szélesebb vállakkal rendelkezett, mint Draco, de körülbelül egyforma magasak lehettek. Roxfortba járt anno ő is, de a házat Granger nem volt hajlandó feltűntetni az adatok között, mert, mint mondta, túl sok előítéletet szült. Mindenesetre az jó pont volt az illetőnek, hogy szerette a kviddicset, imádott seprűn repülni, természetet járni, tudott és hajlandó volt háztartást vezetni, valamint kerülte a politikát.</p>
<p>Most már csak alá kellett írnia a mágikus pergament, amivel varázslóesküt tesz majd, hogy bárki is legyen a vendége, el fogja viselni kulturált emberi lényhez méltóan három napig; a lehető legjobb vendéglátást biztosítja az illető férfinek és kísérőinek; illetve soha, semmilyen címen, jogon nem perli be Grangert, nem kér tőle kártérítést. Bár ez utóbbi pontok még mindig kétséget ébresztettek Dracóban, végül vette a varázspálcáját, és kimondta az esküt. A mágia azonnal összekapcsolta őt és a fogadalomként szereplő szavakat, még aláírta a nevét, és már küldhette is át Angliába a papírt.<br/>Alig hogy zsebébe süllyesztette pálcáját, és elindult kifelé irodájából kávézni, majd nekiállni csomagolni, a kandallóból kiröppent egy levél.</p>
<p>„Malfoy, köszönöm, üdv az ügyfeleim között. Ígérem neked, nem fogod megbánni. HG”</p>
<p></p><center>
  <p>*~*~**~*~*</p>
</center>-	Harry, hidd el nekem, nem fogod megbánni!<br/>-	De igen, Mio, máris bánom, hogy felhoztad a témát.<br/>-	Örökké nem tölthetted egyedül az ünnepeket.<br/>-	Most sem fogom, hanem Andromédával és Teddyvel.<br/>-	Harry, te is tudod, miről beszélek! Amióta szakítottál Ginnyvel, azóta nem jártál senki mással. Hat év telt el azóta. Épp ideje újra randiznod.<br/>-	Még ha, tegyük fel, egyet is értek veled, miért is pont a te jelölted lenne a nyerő? Ki ez a szuper pasas?<br/>-	Tudod, hogy azt nem mondhatom el. De bízz bennem, pont neked való. Okos, szexi, van humorérzéke, igaz kissé szarkasztikus, és pont most vált el.<br/>-	Megőrültél? Én pátyolgassam valaki más lelkét karácsonykor? Mintha nekem nem lenne elég bajom…<br/>-	Ugyan már, Harry. Teddy a kezedből eszik, Androméda kéztörése meg legfeljebb egy apró nehézség. Akit ajánlok, a legmesszemenőbbig fog gondoskodni rólatok. Valószínűleg Anglia egyik legjobb háztartása az övé.<br/>-	Akkor miért nem láthatom ennek a csodalénynek az arcát? Vagy miért nem árulod el, hogy ki az? Valami oltári gebasz lehet vele, ha rám akarod sózni, jobb híján.<br/>-	Hülye vagy, Harry. Dehogyis jobb híján. Addig kell levadászni, míg más szemet nem vet rá, most hogy facér lett.<br/>-	Nekem ez akkor sem stimmel. Azt mondod, gazdag, jóképű, saját háza van, és mégis egyedül fogja tölteni a karácsonyt?<br/>-	Nem, Harry, nem egyedül, hanem veled.<p>Harry felsóhajtott, ismerte Hermionét, lehetetlen volt vele vitatkozni. Amit barátnője a fejébe vett, azt el is érte, akár tűzön-vízen át. Szinte megsajnálta a pasit, akit Mio rá óhajtott szabadítani, annak se lehetett sok nyugta, amíg igent nem mondott.<br/>-	Legalább azt áruld el, hogy melyik házba járt.<br/>-	Szó sem lehet róla, Harry. Te tudod a legjobban, hogy mennyi előítélet van egyes házakkal kapcsolatban, holott mindegyik egyenrangú.<br/>-	Na, akkor tutira mardekáros! – csattant fel Harry.<br/>-	Miből gondolod? – pirult el, rá nem jellemzően, Hermione.<br/>-	Ha a többi házban tanult volna, akkor simán elárulnád, nem próbálnál kitérni a válasz elől. Most aztán lesheted, mikor mondok igent.<br/>-	Ugyan már! Ismerd el, nem olyan katasztrofálisak ők sem.<br/>-	Nem tényleg, még annál is rosszabbak. Emlékszel még hányszor hívtak sárvérűnek? Hányszor próbáltak sárba tiporni, hányszor csatáztunk, verekedtünk velük? <br/>-	Harry, ez mind a múlt. Te magad mondtad, tegnap is, hogy félre kell tenni az ellentéteinket, és új pillérekre kell építeni a társadalmunkat. Ezek szerint ez csak üres frázis  volt, és nem gondoltad komolyan? <br/>-	Mio, ne csináld már, persze, hogy komolyan gondoltam.<br/>-	Helyes, akkor járj elő jó példával, és randizz ezzel a mardekárossal.</p>
<p>Harry megpróbált valahogy visszavágni, de kénytelen volt elismerni, hogy barátnője saját szaván fogta. Fogcsikorgatva kérdezte meg a győztesen vigyorgó lánytól:<br/>-	Mikorra várnak minket? És hogy jutunk oda?<br/>-	Nos, a technikai részletek, ugyebár. – Hermione előhúzta pálcáját, és barátja elé lebegtetett egy pergament. – Itt a részletes szerződésed az időponttal, és itt a zsupszkulcs is. Olvasd el alaposan a szerződést, és írd alá. Amint életbe lép a varázslóeskü, oda adom a kulcsot.<br/>-	Nem lehetne e nélkül? <br/>-	Nem, hidd el, alaposan megtanultam a leckét. Megfogadod, hogy semmiféleképpen nem fogsz ártani a randevú partnerednek, amit ő már megtett, és kilenc nap múlva garantáltan találkozol álmaid hercegével.</p>
<p>„Hiszi a piszi” – gondolta Harry, de bölcsebb volt annál, hogy ezt hangosan is kimondja. Átolvasta a papírt, vette a pálcáját, és miközben aláírta a szerződést, érezte, ahogy pálcája összekapcsolódik a mágikus pergamennel.<br/>-	Kész vagyok, hol a zsupszkulcs?<br/>-	Itt van, ez a csillag.<br/>-	Karácsonyfadísz? <br/>-	Igen, ezt viszed ajándékba. December huszonnegyedikén pontban délben fog aktivizálódni, egy percig képes az utazásra. Ha lekésted, nem biztos, hogy tudok újat adni neked.</p>
<p>„Már megint mibe keveredtél, te bolond!” – morfondírozott magában, amíg kikísérte a házából Hermionét. Annak ellenére, hogy rendelkezett egy londoni otthonnal, amit még keresztapjától, Sirius Blacktől örökölt, mégis jobban szerette ezt a pici Roxmortsban található boltot. Ki gondolta volna, hogy az egykori háborús hős egy apró könyvesboltot fog majd üzemeltetni, meglehetősen nagy sikerrel, ifjúkori iskolája közelében? Karácsony előtt nagy volt a forgalom a kis varázsló településen, Harryt minden irányból köszöntötték az elhaladók, illetve szomszédja a Calamus Pennabolt vezetője, Amos Calamus. Talán az első két évet leszámítva, amíg megszokták a jelenlétét és nem kezelték különlegesként, mindig is boldog volt itt, éppolyan boldog, mint egykor Roxfortban.</p>
<p> Teddy imádta az üzletet, a kirakatot, csupa bagolyszoborral díszítve; az apró asztalokat, ahová le lehetett ülni, hogy beleolvassanak a könyvekbe; a sarokban álló pici pultot, ahol teát, kávét, Harry által sütött muffinokat lehetett fogyasztani; a hely tagadhatatlan otthonosságát. Hermione csak mosolygott és értően bámult rá, valahányszor látta kiszolgálni, mert, mint mondta, Harryből áradt a griffendéles mentalitás, jót akart minden vevőjének, és szeretettel vette körül őket. Kezdetben persze állnia kellett nőnemű rajongói hadát, volt olyan boszorka, aki naponta áthoppanált Londonból, és felvásárolta egy mugli krimi szerző összes könyvét, de Harry csak mosolygott a hódítási próbálkozásokon. Viszont annál nagyobb örömmel töltötte el, amikor a vásárlói lassanként lenyugodtak, és tényleg a könyvek kedvéért jártak hozzá, bár az nyilvánvaló volt, a neve sokat segített boltja sikerében. Boldog volt, ha új mesével örvendeztethetett meg egy gyereket, ha arról hallott, hogy a griffendéles diáklányok mugli könyvolvasási versenyt rendeznek maguk között, ha egy-egy diáknak segített rátalálni a számára legmegfelelőbb könyvre, könyvsorozatra. Lassanként minden ismerőse megtanulta kedvenc mondását, mely szerint „nincs nem olvasó gyerek, csak olyan, aki még nem találta meg a neki való könyvet”.</p>
<p>Androméda is szeretett nála vendégeskedni, Teddy pedig szinte el se mozdult mellőle, ha átjött péntekenként nagyanyjától. Szombaton délelőtt még nyitva állt a csöpp bolt, a kisfiú ragyogó szemekkel követte Harry minden mozdulatát, ahogy kiszolgálta vevőit. Roxfort közelsége miatt már minden volt tanára megfordult nála, és Teddy hamarosan jó barátságot kötött Hagriddal és az igazgatónővel, McGalagony professzorasszonnyal is. Keresztfia már előre kijelentette, ha a Roxfortba fog járni, akkor Harryhez költözik. Ezt az ötletét hamarabb is kénytelenek voltak a gyakorlatban kipróbálni, mert Androméda eltörte a csuklóját, és saját házába nem tudta hazavinni a kisfiút. Harry egy hétig ingázott boltja és Mrs. Tonks háza között, de aztán meg kellett vallania, hogy számára is az lenne jobb, ha mind egy fedél alatt laknának, és nem kellene zárás után átmennie az idősebb asszonyhoz, hogy leellenőrizze, minden rendben van vele. Teddy imádta a szobáját, Harry pedig varázslattal megnövelte az amúgy csepp hálóját Andromédának.  Ő maga leköltözött a földszintre, a bolt hátsó részében található irodájába. </p>
<p>Ahogy közeledett a karácsony, Harry élete egyre bonyolultabbá vált, mert Kingsley felkérte egy új múzeum nyitóbeszédének megtartására. Harry szokás szerint Hermionéhez fordult segítségért, amit egy nap múlva már meg is bánt. Barátnője is nagyon elfoglalt volt, először nevetve mesélt egy új ügyfeléről, akinek igencsak nehezen talált partnert az ünnepekre. Aztán csak bámult Harryre, mint aki kísértetett látott, és barátja – hősiesség ide, háborús dicsőség oda – őszintén megijedt a lány felszikrázó szemei láttán. Ha Mio szemei ilyen elszántsággal tündököltek, az csak egyet jelenthetett; kitalált valamit, amibe bele akarta rángatni Harryt, de ami neki biztosan nem tetszene. Feltételezése helytállónak is bizonyult, mert Hermione a következő percben már minden szónoklási képességét latba vetve próbálta rábeszélni Harryt, hogy ő legyen a lány új ügyfelének karácsonyi partnere. Harry ellenkezését szinte meg sem hallotta, a griffendélest keresztfia felbukkanása mentette meg. De ez csak pillanatnyi haladék volt, mert Mio mindig is kitartóan tudott a nyakára járni annak, akitől akart valamit. A szokásos pechjére ez az áldozat gyakran volt Harry, de ebben az ügyben mégsem akart a lány kedvére tenni. </p>
<p>Még akkor sem, ha ezúttal talán igazat adott Hermionénak: hiányzott valaki az életéből. A karácsonyi brosúra szlogenje is lágyította szívét, igen, nagyon is el tudta képzelni önmagát egy megfelelő férfi mellett, a kandalló előtt kakaót szürcsölve és mézeskalácsot eszegetve. Addig-addig forgatta fejében ezeket a képeket, mígnem elkezdett odafigyelni Hermione mondanivalójára a különleges ügyféllel kapcsolatban, és ha a lánynak nem is, de magának bevallotta, kíváncsi lett az illetőre. Hogy mennyire, arról csak álmai mesélhettek volna, de azokat nem osztotta meg senkivel. Bár környezete egy része tudott biszexualitásáról, azért még varázslóval sosem járt, mindig csak nyaralásai alatt vagy Londonba utazva, muglik között intézte szerelmi ügyeit. Most viszont, mivel barátnője ilyen ügyesen túljárt az eszén, kénytelen lesz legalább eggyel randevúzni, hacsak le nem késik a zsupszkulcsot. De vonzó volt a háromnapos vendéglátás eshetősége is, hogy végre kényelmes ágyban, őt is kiszolgálva tölthet el egy kis időt szeretteivel. Akikkel persze közölnie kellett a randevú hírét, és el kellett kezdenie a bolt ügyei mellett azon is gondolkoznia, hogy mit óhajt becsomagolni. Az elkövetkező tíz nap több mint fárasztó lesz, de remélhetőleg, aztán tényleg igaza lesz Hermionének, és megtalálja álmai lovagját. „Ha meg nem, akkor pihennek egyet”, vonta meg a vállát, aztán előzékenyen félreállt az útból, és vevőivel kezdett foglalkozni.</p>
<p></p><center>
  <p>*~*~**~*~*</p>
</center>Dacára annak, hogy Angliában ezt bizonyára senki sem feltételezte volna róla, Draco Malfoynak volt szíve és a legkedvesebb ünnepe a karácsony volt. Míg ifjúkorában édesanyja irányította a házimanók hadát, hogy kellően aranylóan díszítsék fel az egész kúriát; addig Draco úgy döntött, hogy ezen a karácsonyon szakít a hagyománnyal, és beáll ő is, meg a fia is saját kezűleg díszíteni. Scorpius rajongott a piros-arany-zöld kombinálású, hagyományos színvilágért, ezért csupa-csupa ilyen színű díszeket varázsolt neki apja az eredetileg aranyszínű dekorációból. Ki kellett akasztani még számos Télapófejet, sőt Dracónak is fel kellett vennie egy piros jelmezt. Most örült neki igazán, hogy eljöttek New Yorkból, Astoria előtt nem mert volna beöltözve parádézni. Elképzelése szerint estére, mire megérkeznek a vendégek, majd átöltözik, de Scorpius, ha akar, maradhat manójelmezben.<p>Gondolatait a kandallóból érkező hangok szakították félbe:<br/>-	Helló, Malfoy, ott vagy, Draco? <br/>-	Helló, Granger, mit tehetek érted?<br/>-	Szia, csinos a jelmezed. Scorpius, te is nagyszerűen festesz, várod már a Télapót, igaz?<br/>-	Granger, ne bájologj, még fel kell díszítenünk minden emeleti helyiséget, mondd, hogy miért hívtál!<br/>-	Nos, azért, mert nem tudom, hogy említettem-e már, a vendégeid kicsit hamarabb érkeznek, mint ahogy előzetesen megbeszéltük.<br/>-	Mennyivel hamarabb?<br/>-	Hát úgy egy perc múlva aktivizálódik a zsupszkulcs.<br/>-	MI?!?<br/>-	Ha volnál szíves lejjebb ereszteni a kúria védelmét, mert délben vendégeid érkeznek, azaz pontosan 30 másodperc múlva. Jó szórakozást, Draco, és ne feledd, mit ígértél, nem ölöd meg őt.<br/>-	Mi? Kit? Granger? Hogy az a….</p>
<p>Dracót csak a mellette álló kisfia jelenléte akadályozta meg abban, hogy cifrákat káromkodjon, de aztán nem volt ideje tovább bosszankodni, mert megérezte a kúriát átölelő védelmi varázslat jelzését. Intett egyet pálcájával, mire a nappalijukba érkezett  három, egymás kezét fogó alak. Dracónak egy pillanatra még a lélegzete is elállt a meglepetéstől, a két felnőtt között álló kisfiú haja türkizkék volt. A kezét fogó fekete hajú férfi villámgyorsan magához húzta a gyereket, átölelte, és nyugtató szavakat mormolt neki:<br/>-	Nincs semmi baj, tudom, hogy fura érzés, de megérkeztünk, mindjárt elmúlik a hányinger.<br/>-	Én is utálok zsupszkulccsal utazni, bár a hoppanálástól is szédülök. Meg a liftben és az emeletes buszon is – csacsogta melléjük lépve Scorpius. – Sziasztok, én Scorpius Malfoy vagyok, az a Télapó ott a papám, és ha jól hallom, jön a nagymamám is. Szia, Narcissa nagyi, megjöttek a vendégeink, hát nem csodás?<br/>-	De az. Még életemben sose ért ilyen meglepetés – válaszolta fanyarul Draco, Harry Pottert vizslatva szemével.</p>
<p>*~*~**~*~*</p>
  </div>
  