
  <div class="userstuff module" role="article">
    <h3 class="landmark heading" id="work">Chapter Text</h3>
    <p align="center"> </p>
<h1>Ultimo tango a Parigi</h1>
<h1> </h1>
<p align="center"> </p>
<h2>Riflessioni</h2>
<h2> </h2>
<p align="justify">Hermione Granger camminava per Hogsmeade a passo svelto dando fugaci occhiate alle vetrine dei negozi del villaggio magico dove, se tutto fosse andato come sperava, avrebbe abitato per parecchi anni, forse per il resto della sua vita, anche se in cuor suo ancora sperava che Ronald Weasley si sarebbe deciso, un giorno di quelli, a chiederle finalmente di sposarlo.</p>
<p align="justify">Harry aveva fatto la proposta a Ginny due anni prima, persino Neville si era fatto avanti con Hannah Abbott, per non contare tutti gli altri che avevano deciso di <em>sistemare</em> la loro felicità una volta per tutte, conclusa la guerra.</p>
<p align="justify">Ancora, però, Ron non le aveva chiesto nulla, non avevano mai neppure seriamente discusso della cosa perché ogni volta che Hermione anche solo accennava a quell’eventualità, il <em>suo</em> ragazzo si sentiva messo con le spalle al muro e iniziava a farfugliare parole incomprensibili, e lei non voleva assolutamente forzarlo, la sua proposta doveva essere del tutto spontanea e sentita, ma iniziava a stancarsi di quel suo essere restio.</p>
<p align="justify">Continuava a ripeterle che erano felici così, si vedevano, uscivano insieme o con gli amici, facevano l’amore, ma in fondo era bello tornare a casa da soli, in un posto che era soltanto per loro.</p>
<p align="justify">Una sera, Hermione, infuriata, dopo che le aveva ripetuto per l’ennesima volta le stesse cose, aveva lasciato Ron da solo davanti ad un pub di Glasgow, se ne era semplicemente andata senza degnarlo di risposta alcuna per non rischiare di Schiantarlo lì, davanti ad una miriade di Babbani.</p>
<p align="justify">Era così difficile capire il desiderio – e il bisogno – di creare qualcosa insieme? Costruire un futuro d’amore tra loro due e magari con i loro figli?</p>
<p align="justify">No, non era così difficile, ma Ron sembrava non capire. O non voleva capire. Questo la faceva arrabbiare ancora di più.</p>
<p align="justify">Avrebbe preferito che lui fosse andato da lei e le avesse detto chiaramente che non aveva nessuna intenzione di sposarsi e che la sua vita gli andava bene così, diviso tra il suo lavoro di Auror, il divertimento con gli amici e il suo <em>amore</em> per lei. Senza dimenticare l’impegno di avere una famiglia numerosa, e poco importava se tutti gli facevano discorsi sul perché ancora non avevano deciso di sposarsi.</p>
<p align="justify">Forse era quello il motivo che rendeva Ron così riluttante?</p>
<p align="justify">Sospirò profondamente mentre affrettava il passo verso quello che, forse, sarebbe diventato il suo nuovo appartamento.</p>
<p align="justify">Da <em>single</em> ovviamente.</p>
<p align="justify">Cercò in ogni modo di reprimere la rabbia che le saliva lungo la schiena, continuando ad incedere per non arrivare tardi all’appuntamento: voleva assolutamente vedere quella casa, ne aveva bisogno, quell’occasione era saltata fuori all’improvviso dopo che per tutto Hogsmeade non aveva trovato un misero monolocale da comprare o almeno da affittare.</p>
<p align="justify">Arrivò davanti al palazzo dov’era situato l’appartamento e attese l’arrivo della donna che avrebbe dovuto mostrarglielo, così si mise seduta sugli scalini esterni che conducevano ad un grande portone di legno scuro.</p>
<p> </p>
<p align="center">***</p>
<p> </p>
<p align="justify">Lucius Malfoy aveva perso ogni cosa, la guerra gli aveva portato via tutto e adesso si ritrovava semplicemente a camminare come se fosse un guscio vuoto.</p>
<p align="justify">Si sentiva esattamente in quel modo: un contenitore senza nulla al suo interno, un cadavere che strisciava su questo mondo più per inerzia che per reale voglia di vivere.</p>
<p align="justify">Spesso si chiedeva per quale motivo non l’avesse semplicemente fatta finita, sarebbe bastato poco, un solo istante, e sarebbe tornato a rivedere il meraviglioso volto di Narcissa e il suo adorato figlio.</p>
<p align="justify">Si chiedeva anche perché non fosse finito ad Azkaban come tutti quelli come lui, forse avevano avuto pietà, lo compativano per le sue perdite e non l’avrebbero chiuso in una cella permettendo a dei Dissennatori di aumentare il suo dolore.</p>
<p align="justify">Odiava essere compatito, e odiava gli sguardi di pietà che la gente gli rivolgeva soltanto perché aveva ancora potere nel mondo magico, per quello lo guardavano in quel modo, e il suo astio crebbe ancora di più, disegnato da una smorfia che gli piegava le labbra.</p>
<p align="justify">Avrebbe Cruciato ognuno di quegli stolti se solo ne avesse avuto la forza, ma ormai non aveva più la voglia di combattere per nulla, non c’era più nessuno scopo per il quale valesse la pena battersi.</p>
<p align="justify">Spesso si ritrovava nella solitudine del suo Manor a bere, sorso dopo sorso a bruciargli la gola che non aveva più alcun effetto sul suo corpo, e poi gettava con violenza il bicchiere sul muro, mandandolo in mille pezzi.</p>
<p align="justify">E urlava, urlava nel buio e nel silenzio di ogni stanza.</p>
<p align="justify">Poi con la bacchetta Materializzava un altro bicchiere e ricominciava quella stupida routine: beveva e spaccava il vetro e urlava, sempre le solite meccaniche e vuote azioni, ogni giorno e ogni notte, perché Lucius Malfoy aveva smesso persino di dormire.</p>
<p align="justify">Ogni volta che chiudeva gli occhi, li rivedeva, ogni loro lineamento, ogni dettaglio… il modo ignobile in cui erano stati trucidati, senza pietà alcuna, senza il minimo rispetto, come se fossero stati due vermi striscianti qualunque.</p>
<p align="justify">
  <em>Come due Sanguesporco.</em>
</p>
<p align="justify">Ed era stato <em>lui</em> ad ucciderli, quel <em>mostro</em> che aveva per anni chiamato “Mio Signore” e aveva servito senza remora alcuna. Gli aveva dato tutto, anno dopo anno, e alla fine si era preso anche le uniche persone che amava, e l’aveva lasciato lì, vuoto, inutile. Morto.</p>
<p align="justify">Avrebbe dovuto uccidere anche lui, adesso sarebbe felice insieme con loro.</p>
<p align="justify">Invece camminava per il villaggio, stanco, senza sapere con esattezza dove volesse andare, un passo dietro l’altro senza importanza, come se a guidarlo fossero tante mani che lo spingevano, verso dove non lo sapeva.</p>
<p align="justify">Lo guardavano con compassione, ma ad osservare bene il suo corpo nessuno avrebbe potuto dire cosa in realtà provasse, perché la maschera che indossava era sempre la stessa, la maschera dell’eleganza, della superiorità e dell’aristocrazia.</p>
<p align="justify">Quello era ciò che tutti avrebbero visto nelle sue espressioni, nel suo passo deciso e nelle sue spalle dritte, ma i suoi occhi? Erano così sterili e <em>impazziti</em> – più impazziti di quanto fossero in passato.</p>
<p> </p>
<p align="center">***</p>
<p> </p>
<p align="justify">Aspettò alcuni minuti che iniziavano a passare uno dopo l’altro finché non si trasformarono in una buona mezz’ora ed Hermione cominciò a perdere la pazienza.</p>
<p align="justify">In quel periodo non era un bene e scattava per qualsiasi cosa, le mancava soltanto che la sua unica possibilità per avere un posto tutto per sé, svanisse ancora prima di poterla almeno sfiorare – ormai, dopo giorni e giorni a parlare con Ron, aveva capito che le era necessario come respirare, staccare la spina da tutto e tutti per qualche giorno, e in casa dei suoi genitori non poteva più rimanere, troppi ricordi dolorosi.</p>
<p align="justify">Passò un altro quarto d’ora ed Hermione stava paurosamente passando da “impaziente” a “furente”, quando un gufo planò verso di lei e le atterrò vicino, emettendo quel caratteristico suono monosillabico mentre le porgeva la zampa dove c’era un piccolo rotolo di pergamena.</p>
<p align="justify">Dopo averla aperta, capì subito che si trattava di un messaggio della donna che avrebbe dovuto mostrarle la casa.</p>
<p align="justify">Cosa veniva dopo “furente”?</p>
<p align="justify"> </p>
<p align="justify">
  <em>“Mi dispiace, signorina Granger, sono stata trattenuta da un impegno che non potevo in alcun modo rimandare. Mi scuso infinitamente, ma può comunque vedere l’appartamento, troverà la chiave attaccata alla zampa di Ronnie. Mi fido di lei, in fondo è stata una di quelli che hanno salvato il nostro mondo. Mi scuso ancora, sono sicura che le piacerà. La casa intendo. A presto.”</em>
</p>
<p align="justify"> </p>
<p align="justify">Ok, adesso si era nuovamente calmata.</p>
<p align="justify">Ronnie? Che razza di nome era per un gufo? Come si poteva scegliere un nome simile per una creatura così bella?</p>
<p align="justify">Ovviamente il suo pensiero era tornato a Ron e a tutto quello che ruotava intorno al suo essere restio al matrimonio – con lei – e il suo umore precipitò paurosamente verso l’essere di nuovo furente.</p>
<p align="justify">Prese la chiave da Ronnie e gli diede qualche piccola carezza, sembrava contento e sembrava averle sorriso. In quel momento pensò che <em>Ronnie</em> fosse decisamente migliore di <em>Ron.</em></p>
<p align="justify">Si sforzò di non pensare al suo “non-sarò-mai-tuo-marito” e, dopo aver osservato il gufo spiccare il volo, salì le scale verso l’appartamento.</p>
<p> </p>
<p align="center">***</p>
<p> </p>
<p align="justify">Continuando a camminare, passò davanti ad un piccolo locale, dove maghi e streghe erano intenti a prendere un tè per scaldarsi da quell’aria gelida d’inizio dicembre, passò e tutti si voltarono verso di lui e lo guardarono, poteva sentire i loro sguardi bucargli l’anima che ormai non possedeva più.</p>
<p align="justify">Poteva giurare di udire i loro discorsi volgere all’improvviso sul povero Mangiamorte <em>pentito</em> che aveva perso la sua famiglia, spazzata via dal vento come le foglie una sera d’autunno.</p>
<p align="justify"><em>Ipocriti</em>.</p>
<p align="justify">Avrebbe voluto far saltare in aria quel posto, eliminare quelle occhiate dai loro visi, la loro pietà e la loro pena, avrebbe voluto prenderle e ficcarle in ognuna di quelle dannatissime gole, ma ormai non ne aveva più la forza e senza mostrare alcun segno di turbamento, sfilò oltre.</p>
<p align="justify">Passo dopo passo senza sapere dove andare.</p>
<p align="justify">Mentre percorreva quella strada, si ricordò che poco lontano da lì doveva esserci quell’appartamento di quel vecchio palazzo, dove, quando ancora frequentava Hogwarts, si nascondeva con Narcissa durante le visite al villaggio.</p>
<p align="justify">Chissà se ancora si trovava lì e se fosse ancora disabitato.</p>
<p align="justify">Il proprietario era un suo vecchio amico che un mese decideva di venderlo, un mese di affittarlo e per un anno lo lasciava lì, esposto alla polvere e al buio: era stato fortunato che nel periodo in cui era fidanzato, Betelgeuse fosse in fase “appartamento abbandonato” e glielo aveva prestato volentieri.</p>
<p align="justify">In quel posto aveva passato i più bei momenti della sua vita, quando tutto andava bene e la felicità aveva gli occhi della sua futura moglie.</p>
<p align="justify">Invece adesso aveva soltanto ricordi che man mano cercava di far sbiadire, troppo dolorosi per essere sopportati, troppo intensi per essere contenuti dal suo corpo vuoto e inutile.</p>
<p align="justify">Se avesse ucciso qualcuno, forse lo avrebbero rinchiuso finalmente ad Azkaban, e nel caso migliore avrebbero ucciso anche lui.</p>
<p align="justify"><em>No, basta prendere vite altrui. Basta sporcarsi le mani con il sangue degli innocenti. Ti ha portato soltanto a questa vita senza di loro</em>.</p>
<p align="justify">Varcò il grosso portone di legno dove tante volte era entrato e salì le scale, con passo lento, per assaporare tutto il suo passato che filtrava da quelle mura.</p>
<p> </p>
  </div>
  