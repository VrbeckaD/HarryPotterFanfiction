
  <div class="userstuff module" role="article">
    <h3 class="landmark heading" id="work">Chapter Text</h3>
    <p align="justify">Gdy Harry oddalił się od martwego ciała profesora i stanął przy dwójce najbliższych przyjaciół, Hermiona z trudem przełknęła ślinę. Chłopiec z blizną przyjrzał się fiolce ze wspomnieniami Snape'a, po czym popatrzył na Rona, a później na nią i zacisnął zęby, gotów poznać fragmenty przeszłości, jednocześnie obawiając się ich. Ron nalegał, by opuścili to miejsce, lecz czarownica zaoponowała.</p><p></p><div align="justify">
  <p></p>
  <div>
    <p align="justify">— Chciałabym się z nim pożegnać — wytłumaczyła.</p>
  </div>
</div><div>
  <p></p>
  <div align="justify">
    <p>— Z kim? Z tym śmieciem? — syknął Ron, z odrazą wymalowaną na twarzy. — Chyba sobie żartujesz. Nie mamy na to czasu, Hermiono, tym bardziej nie będziemy go marnować na jakieś „pożegnania” z dupkiem z lochów.</p>
  </div>
  <div align="justify">
    <p>— Ze zbyt dużą ilością ludzi nie dano nam się było pożegnać. Chcę mieć chociaż to, proszę, pozwól mi na to.</p>
  </div>
  <div>
    <p></p>
    <div align="justify">
      <p>Lecz w głosie dziewczyny nie pobrzmiewało ciche błaganie ani oczekiwanie na akceptację, nie — jej głos przeszywała stalowa, nieugięta nuta pewności siebie i swoich racji. Nie chciała się z nim kłócić, jednak jeśli nie pozostawi jej wyboru, zrobi, co będzie trzeba. Ron wpatrywał się w nią, nie dowierzając.</p>
    </div>
    <div align="justify">
      <p>— Ty nie żartujesz. — To nie było pytanie, a stwierdzenie. — Dlaczego?</p>
    </div>
    <div align="justify">
      <p>— Już ci powiedziałam.</p>
    </div>
    <div align="justify">
      <p>— Nie dotarło.</p>
    </div>
    <div align="justify">
      <p>Mierzyli się wzrokiem, starając się niewerbalnie wpłynąć na drugą osobę, ale i on i ona wierzyli, że to drugie było w błędzie. Żadne z nich nie zamierzało odpuścić.</p>
    </div>
    <div align="justify">
      <p>— Ron, daj spokój... — spróbował Harry.</p>
    </div>
    <div>
      <p></p>
      <div align="justify">
        <p>— Ty też?! Co jest z wami nie tak? — Policzki chłopaka przybrały czerwoną barwę. — Nie będziemy teraz udawać, że Snape był dobrym człowiekiem?</p>
      </div>
      <div align="justify">
        <p>— Nie, nie był, za to <em>był </em>jedną z nielicznych stałości w naszym życiu. Chciałabym, żebyś uszanował moją decyzję.</p>
      </div>
      <div align="justify">
        <p>— Zachowujesz się inaczej...</p>
      </div>
      <div align="justify">
        <p>— Ron, chodź. Zaczekamy na zewnątrz. — Harry przejął inicjatywę, gdy zauważył dłonie Hermiony zaciskające się w pięści. — Dajmy jej chwilę. Nikomu to nie zaszkodzi.</p>
      </div>
      <div align="justify">
        <p>— Mi szkodzi.</p>
      </div>
      <div align="justify">
        <p>Harry rzucił mu spojrzenie wyrażające więcej niż potrafiłyby słowa i złapał Gryfona za rękaw kurtki, ciągnąc go za sobą w stronę wyjścia z Wrzeszczącej Chaty. Po upewnieniu się, że chłopcy znajdowali się poza zasięgiem słuchu, powoli podeszła do leżącej w brudnym kącie Chaty sylwetki mężczyzny. Plama krwi odznaczała się na nieskazitelnie białym kołnierzyku koszuli, a także na podłodze i bladej twarzy nauczyciela. Wyglądał, jakby spał. Oczy miał zamknięte, spomiędzy brwi zniknęła zwyczajowa zmarszczka, a i kąciki ust nie wykrzywiały się w drwiącym uśmiechu.</p>
      </div>
      <div align="justify">
        <p>Wyglądał, jakby spał.</p>
      </div>
      <div align="justify">
        <p>Hermiona kucnęła przy nim i dotknęła jego zimnego, zroszonego potem czoła.  Wyglądał, jakby spał.</p>
      </div>
      <div align="justify">
        <p>— Słuchaj, no, parszywy szczurze — szeptała przez zęby — wiem, że żyjesz.</p>
      </div>
      <div align="justify">
        <p>— Co ty nie powiesz, Granger. — Snape uśmiechnął się w sposób wielce arogancki. — Czyli twoje zdolności logicznego myślenia jeszcze nie wyparowały? Sądziłem, że to już dawno nastąpiło.</p>
      </div>
      <div align="justify">
        <p>— Nie pogarszaj swojej sytuacji.</p>
      </div>
      <div align="justify">
        <p>— Doprawdy, może być gorzej?</p>
      </div>
      <div align="justify">
        <p>— Zaraz się przekonasz.</p>
      </div>
      <div align="justify">
        <p>— Zawsze wiesz, co powiedzieć — parsknął z błyskiem w oku. — Nawet, gdy jestem na łożu śmierci. Nie masz sumienia.</p>
      </div>
      <div align="justify">
        <p>— Przestań, zamknij się. Nie będę dla ciebie narażać karku.</p>
      </div>
      <div align="justify">
        <p>— Cały czas to robisz, jeśli mnie pamięć nie myli — teatralnie przyłożył palec do ust w geście zamyślenia i postukał nim parę razy — od ponad roku. Muszę przyznać, całkiem nieźle się trzymasz.</p>
      </div>
      <div align="justify">
        <p>— Skończyłeś? Daruj sobie, na nikim nie robisz wrażenia. Monolog? — Pokręciła głową. — Stać cię na więcej. Dobra, wracając do meritum, czas mnie goni. Tutaj masz świstoklik.</p>
      </div>
      <div align="justify">
        <p>Sięgnęła do kieszeni, z której wyciągnęła czarny pionek szachowy i wręczyła go Snape'owi. Snape odebrał przedmiot i zaraz po tym chwycił dłoń dziewczyny i zakleszczył w żelaznym uścisku. Hermiona popatrzyła na niego zdziwiona i spróbowała się wyrwać, ale on trzymał mocno.</p>
      </div>
      <div align="justify">
        <p>— Kiedy do mnie dołączysz?</p>
      </div>
      <div align="justify">
        <p>— Niedługo.</p>
      </div>
      <div align="justify">
        <p>— To znaczy?</p>
      </div>
      <div align="justify">
        <p>— Że wkrótce — powiedziała, wywracając oczami.</p>
      </div>
      <div align="justify">
        <p>— Stąpasz po cienkim lodzie, Granger...</p>
      </div>
      <div align="justify">
        <p>— Dam sobie radę, Snape. Do zobaczenia.</p>
      </div>
      <div>
        <p></p>
        <div align="justify">
          <p>Wstała, otrzepała kurz ze spodni, ostatni raz rzuciła mężczyźnie długie, nieprzeniknione spojrzenie, a następnie wyszła z Wrzeszczącej Chaty i, ignorując odległy dźwięk aktywacji świstoklika, z dna torebki wyłowiła zmieniacz czasu.</p>
        </div>
        <div>
          <p align="justify">Teraz albo nigdy, pomyślała, z żalem obserwując kłócących się Harry'ego i Rona.</p>
        </div>
      </div>
    </div>
  </div>
</div>
  </div>
  