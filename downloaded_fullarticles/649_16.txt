
  <div class="userstuff module" role="article">
    <h3 class="landmark heading" id="work">Chapter Text</h3>
    <p align="center">
  <img src="https://images-wixmp-ed30a86b8c4ca887773594c2.wixmp.com/f/33b55808-a7d9-4a2e-a614-c78b145a9ac5/ddo6wa4-b042799d-e3a6-415b-bb4d-86a363b359a0.png?token=eyJ0eXAiOiJKV1QiLCJhbGciOiJIUzI1NiJ9.eyJzdWIiOiJ1cm46YXBwOjdlMGQxODg5ODIyNjQzNzNhNWYwZDQxNWVhMGQyNmUwIiwiaXNzIjoidXJuOmFwcDo3ZTBkMTg4OTgyMjY0MzczYTVmMGQ0MTVlYTBkMjZlMCIsIm9iaiI6W1t7InBhdGgiOiJcL2ZcLzMzYjU1ODA4LWE3ZDktNGEyZS1hNjE0LWM3OGIxNDVhOWFjNVwvZGRvNndhNC1iMDQyNzk5ZC1lM2E2LTQxNWItYmI0ZC04NmEzNjNiMzU5YTAucG5nIn1dXSwiYXVkIjpbInVybjpzZXJ2aWNlOmZpbGUuZG93bmxvYWQiXX0.gUT816JiK30y7qviTObWgDYHh0yxxILAPrwEyZTeYgM" alt="" width="321" height="450" data-pagespeed-url-hash="1340426217" onload="pagespeed.CriticalImages.checkImageForCriticality(this);"/>
</p><p> </p><p>      Bródics Szilvia nem állíthatta, hogy túlságosan odalenne a karácsonyért. No nem mintha nem szerette volna a karácsonyfa fényeit, melyekről maradt még néhány nosztalgikus gyerekkori emlékképe, amit felidézhetett, ha advent ideje alatt átvágott valamelyik téren vagy bekényszerült egy plázába. Azt azonban már rég elismerte magában, hogy még a két tekercs diós bejgli sem éri meg, hogy egy estét végig kelljen ülnie zajos és veszekedős rokonsága körében, ráadásul utólag a bejgli is néhány kilónyi plusszsúlyban köszönt vissza, a derekán meg már így is bosszantó felesleg volt. És karácsony tájékán az emberek még feltűnően bunkóbbak is voltak, az ő tapasztalatai legalább is gyökeresen ellent mondtak a „szeretet ünnepén mindenki kedvesebb” tézisnek. Nagybátyja úgy vélte, mindennek köze van ahhoz, hogy nem megfelelő a stílusa és szeret kötözködni (családi ártalom). Unokanővére pedig bölcsen azt is hozzátette, hogy az emberek talán kedvesebbek lennének vele, ha az általa felemlegetett alkalmakban nem lenne mindig egyetlen közös, igencsak meghatározó tényező: a BKV ellenőri karszalag.</p><p>      Bródics Szilvia mindenesetre ebben az évben alaposan felkészült a karácsonyra. Kezdte azzal, hogy előre megvette azt két tekercs bejglit a Szamosnál, és magasról téve mindenfajta hagyományra és a mérleg mutatójára is, az egyiket már 17-én megkezdte. Másodszor, már csak azért sem engedte el a bliccelőket (kikérte magának), büszke <em>„Leszarom, hölgyem/uram”</em> mondattal reagálva mindenkinek, aki a büntetésre a karácsonyhoz való bunkó hozzáállásával takarózott. És harmadszor, Szenteste napjára előre bejelentkezett dolgozni a legutolsó működő járat idejéig, biztosítva, hogy lehetőleg már csak akkor kelljen látnia a rokonságot, amikor a fa körül a <em>Mennyből az angyalt</em> éneklik.</p><p>      Ezzel a megnyugtató gondolattal dőlt hátra december 19-én a 72-es trolibusz egyik ülésén középtájt, figyelve a felszálló utasokat. Úgy összességében sokkal jobban érezte magát, mint tavaly ilyenkor, amikor még egy rázós szakítással is meg kellett birkóznia. Most nem várt rá más kihívás, mint az esetleges bliccelőkkel való veszekedés. (Ki nézi azt, hogy a 72-esen már jó ideje érvényben van az első ajtós felszállás? Hisz ez a sofőr se vetett egy pillantást sem a bérletekre...) Meg a gyerekzsivaj. Na, az még bosszantotta. Amúgy is, miért kellett Mikulástrolikat pakolni minden vonalra? Egész advent alatt minden vonalon kellett járnia legalább egy kivilágított, felcsicsázott csodának, amelyben még Mikulás is volt (ezerszer rondább, mint a tavalyi), meg az őt kísérő elmaradhatatlan angyalka. Nap végére már ragadtak a kapaszkodók, annyi édességtől piszkos gyerekmancs tapogatta össze őket, Szilvia feje pedig állandóan szét akart szakadni, miután dolga végeztével leszállt egy-egy ilyen Mikulástroliról (akinek gyereke volt, annak legalább egyszer ki kellett várnia ezt a járatot, így az állandó tömeg és zaj biztosítva volt).</p><p>      Meg egyébként is, olyan furcsák voltak ezek a Mikulástrolik. Szilvia lassan több, mint hat éve dolgozott ellenőrként, de olyat sosem pipált még, hogy a Mikulástrolik vezetői előre, szigorúan ki vannak jelölve és más nem is ülhet a volán mögé. Vagy hogy abban az évben nem volt angyalka-válogatás, amely a naiv, állandóan fecsegő diáklányok körében annyira népszerűnek számított. Nem, most a Mikulásokat kísérő angyalka-szerepek előre ki voltak osztva. <em>„Mondjuk ki akarna egy ilyen ronda Mikulást bámulni egész nap?” </em>gondolta Szilvia, miközben hátra sandított az utolsó ülések felé, ahol az említett személy ült. <em>„Gyerekként én ugyan nem akarnék ennek az ölébe ülni.”</em> Való igaz, a Mikulás korábban el volt maszkírozva, nem pedig komplett maszk takarta az arcát. És óriási trombitát se hurcibált magával, amibe még egyszer se fújt bele. Meg legalább szólt néhány szót a gyerekekhez. Az egész furcsa Mikulás-figura emlékeztette őt valamire, valahol már látta ezt a dizájnt, de mindig túl elfoglalt volt ahhoz, hogy az emlékei között kutakodjon, pontosan hol is. Az igazat megvallva, ennyire nem is érdekelte. Szilvia mogorván megvonta a vállát és bekapott egy falat bejglit, miközben egy sivítozó gyerekcsapat rontott fel a trolira, szüleik nagy örömére. <em>„A mai gyerekek furák. Ezek is furák. Az utóbbi időben itt minden fura.”</em> fintorgott.</p><p>      Nem is tudta, hogy mennyire igaza van.</p><p align="center">
  <img src="http://relic-hunters.gportal.hu/portal/relic-hunters/image/gallery/1578243040_94.png" alt="" width="41" height="50" data-pagespeed-url-hash="1694345967" onload="pagespeed.CriticalImages.checkImageForCriticality(this);"/>
</p><p>      A gyér forgalom zaja tökéletesen elnyomta azt a különös, semmihez nem hasonlítható hangot, amely a József Attila utca fedett járdaszakasza felől érkezett. Még a kiszűrődő fény sem tűnt fel senkinek (az a néhány csöves, akik a közelben tartózkodtak, túlságosan el voltak foglalva a palackjaikkal), sem pedig az a kék rendőrségi fülke, amely a semmiből jelent meg egy elhanyagolt üvegkirakat és egy bedeszkázott, graffityvel illegálisan lepecsételt beálló között.</p><p>      A faajtó halk nyikorgás kíséretében kinyílt és a Doktor kidugta rajta a fejét.</p><p>       - Csodálatos. - jelentette ki, és miután szélesre tárta az ajtót, nagy lendülettel kilépett, forogva néhányat a lerobbant, sötét átjáróban. - Egy kissé huzatos. Na mit szólsz?</p><p>      Rowena Lyndal Graves bizonytalanul lépett ki mellé, körbehunyorogva, majd elővéve a varázspálcáját. A Doktor gyorsan elkapta a kezét.</p><p>       - Ne, neee. - szólt rá. A nő felvonta a szemöldökét. - Egy <em>Lumos</em> és oda az inkognitódnak. Felveszik a kamerák.</p><p>       - Mintha a semmiből előbukkanó TARDIS nem lett volna kicsit sem feltűnő… Kamerák? - nézett rá értetlenül Rowena.</p><p>       - Kis felvevő… gépezet izé-bigyók. Amik rögzítik a látottakat, analóg jelek sorozatát érzékelve, amiket aztán az áramkör digitális jelekké alakít át és továbbítja, általában koaxikális kábelen keresztül. Hm… mostanra már kissé elavult. - a Doktor kezdett egyre inkább belelendülni a magyarázatba. Lelkesen pillantott le a nőre. - De régen volt olyan útitársam, aki az 50-es évekből jött…</p><p>       - Ebből most nem sokat értettem, ugye tudod? - Rowena lassan körüljárt, mint aki azon tanakodik magában, kilépjen-e az árnyékból abba az ismeretlen, furcsa világba, ami az átjárón túl várhatja. - Szóval a jövőben a muglik ilyesmit is feltalálnak? Ez is egy olyan hely lesz, mint ahova legelőször vittél, űrjárgányokkal meg földönkívüliekkel?</p><p>       - Nem teljesen. Pár ezer évvel előrébb vagyunk, a Földön. - válaszolta a Doktor. - 2019, izgalmas év! Nagy-Britanniában csúszik a Brexit, megalakul az Egyesült Államok Űrparancsnoksága, Japánban kezdetét veszi a reiva korszaka. Kigyullad a Notre Dame… az igencsak elszomorított. Na gyere, nézzünk körül!</p><p>       - Egy pillanat. - Rowena visszahúzódott a TARDIS-ba, majd néhány pillanattal később az időjárásnak megfelelő öltözetben lépett ki, elegáns téli kabátban és előbb viselt ruhája stílusának megfelelő tartan mintás sálban. - Csak most szólok, hogy nagy eséllyel meg fogsz fázni abban a tornacsukában.</p><p>       - Ez egy surranó. - közölte a Doktor, figyelmen kívül hagyva a hidegre tett megjegyzést és elindult az átjáró vége felé. Rowena vállat vont és követte.</p><p>      Keskeny mellékutcába fordultak le, amely hosszan vezetett előre. Rowena mintha zenét, duruzsoló zsibongást hallott volna nem olyan messziről, a föléjük magasodó szép, belvárosi épületek takarásából.</p><p>       - Mindjárt ott is vagyunk. - a Doktor megszaporázta a lépteit, majd ahogy tettek még egy kanyart, megfordult és hátrafelé haladva útitársára mosolygott, aki eddig a járda szélén parkoló autókat bámulta menet közben. - Azt ígértem neked, elviszlek valami igazán jó helyre, ahol nem kell mást csinálnod, csak nézelődnöd meg szuveníreket gyűjtened. Erre pedig mi lenne alkalmasabb egy vásárnál? A vásárok jók… és ez nem is akármilyen. - megtorpant, kitárt karokkal úgy ágaskodva, hogy Rowena még véletlenül se láthasson mögé. - Rowena Lyndal Graves, üdvözöllek a magyar fővárosban, Budapesten, azon belül is a Vörösmarty tér adventi vásárában!</p><p>      Ahogy elfordult, kihúzva őt maga után a térre, csodálatos látvány tárult Rowena szeme elé. Az egész terület ünnepi díszbe volt öltözve: a fákra és lámpaoszlopokra fényfüzéreket aggattak, középen pedig óriási karácsonyfát állítottak fel, amely a sorokban húzódó takaros bódék sokasága fölé magasodott. Ezekben (már messziről látszott) különböző ajándéktárgyak széles és színes választékát kínálták. Rengeteg ember nézelődött, a bódék által kialakított kis utcácskákban andalogva, a levegőben pedig mindenféle étel csábító illata keringett. Volt színpad is, meg valamilyen érthetetlen okból nagy BUDAPEST felirat, melynek betűi önmagukban kétszer akkorák voltak, mint Rowena, és az emberek folyton fekete, kocka alakú tárgyakat nyújtottak az irányukba vagy közéjük álltak. Ahogy a korán érkező sötétség rátelepedett a városra, az egész csak még gyönyörűbb volt; már csak a szállingózó hó megszokott képe hiányzott az egészből.</p><p>       - Odavagyok a kis ajándékboltokért... ez esetben inkább bódékért. - mondta vidáman a Doktor, miközben elvegyültek a tömegben, együtt sodródva azzal. Annyi látnivaló volt, hogy Rowena azt sem tudta, hova nézzen. Egyszer, amikor még gyermek volt, a szülei elvitték az Abszol Útra; emlékezett rá, hogy utoljára akkor bámult így a bőség- és színkavalkád közepette, félve, hogy a végén még le is marad valamiről. Az árusbódék több sorban jöttek egymás után, a legkülönbözőbb portékákat kínálgatva. Voltak ott mindenféle karácsonyi díszek, kézműves ékszerek és kerámiatárgyak, téli ruhadarabok, szappanok, ásványok, édességek, és persze ezerféle étel és ital, amelyek illatától egészen megéhezett. Rowena képtelen volt megállni, hogy megvegyen egy gyönyörű kerámiapoharat emléknek, és csak remélni tudta, hogy nem fog minden egyes standnál elcsábulni. A Doktor mosolyogva figyelte a lelkesedését. - Az európai országok adventi vásárjai mindig nagyon híresek és szépek. Magyarország egy aprócska, sokak által nem ismert állam. A fővárosa gyönyörű, és ha a vásárt meguntuk, érdemes kisétálni a dunapartra, itt van közvetlenül a tér mellett.</p><p>       - A szüleim jártak itt egyszer, emlékszem, hogy mesélték. - jutott hirtelen Rowena eszébe. - Pont ezen a téren. De az nagyon rég volt. Doktor, nézd csak! - megtorpant, felmutatva a tér szélén álló hatalmas épületre, melynek minden ablakánál nyitva volt a spaletta, felfedve a mögéjük festett díszes számokat. Rowena huszonnégyet számolt össze belőlük. - Pont december 24. van, karácsonykor jöttünk! Mindjárt itt a Szenteste!</p><p>       - Valóban. - a Doktor szeme kissé összeszűkült egy pillanatra, ahogy ő is a számokat figyelte, de amikor újra Rowenára nézett, már nyoma sem volt a pillanatnyi hangulatváltozásnak. - Na, hogy tetszik?</p><p>       - Olyan furcsa... - vallotta be a nő. - Az egyik percben még 1902-ben vagyunk és borozgatunk Conan Doyle-lal egy szabadkőműves páholyban, a másikban pedig már több, mint száz évvel később, a jövőben bögrét veszünk egy adventi vásárban. Hogy tudsz te úgy élni, hogy nem sorrendben történnek a dolgok? Hogy van így rend a fejedben?</p><p>       - Sehogy. - érkezett a vidám válasz. - Rowena, ettél már valaha kürtőskalácsot?</p><p>       - És hogy lehet az, hogy mindenki megért minket és mi is őket? - kérdezősködött tovább Rowena, letörve egy darabot az édességből, amit a Doktor felé nyújtott. - Én nem tudok magyarul.</p><p>       - A TARDIS. - felelte teli szájjal a Doktor. - Telepatikus kapcsolatot létesít veled és lefordít mindent. Amit hallasz, amit mondasz.</p><p>       - Azt hiszem, értem. - mondta elgondolkodva Rowena és feljebb tolta a szemüvegét, ami kicsit lecsúszott az orrán. Még mindig nem sikerült teljesen megszoknia, hogy szüksége van rá. A Doktor most a vásár egy távolabbi része felé vezette őt, ki a központból, egy másik térre. Rowena egy hatalmas, ezüstösen világító óriáskereket látott a távolban. - Nagyon sokat beszélsz és gyakran zsong tőle a fejem, de most már kezdem érteni, hogy te a tudomány nyelvén fogalmazol, én pedig a mágiáén. Ezek között nem fordít a TARDIS, igaz?</p><p>      A Doktor elkomolyodó mosollyal rázta meg a fejét.</p><p>       - Sajnos nem. Persze mindkettő megfogalmazható a másik nyelven, a mágia a tudományén és fordítva… Kevés olyannal találkoztam, akit az előbbi határoz meg. Karrioniták és hasonlók.</p><p>       - Akkor mégsem annyira külön világ a kettő. - állapította meg Rowena, törve még egy darabot a kürtőskalácsból, amit a Doktor felé nyújtott. - Te legalább is mindkettőt érted.</p><p>      Maguk mögött hagyták az utolsó bódékat is, kényelmesen keresztülsétálva a kisebb parkon, melyben az óriáskerék is állt. Bár már besötétedett, Rowena megállapította, hogy még mindig nagyon sok ember tartózkodik az utcákon. Többségében persze már hazafelé készülődtek vagy a vásárban bóklásztak, és Rowena gyanította, hogy nemsokára a bódék is be fognak zárni, és mindenki hazamegy, hogy a Szentestét otthon, a családjával töltse a karácsonyfa körül, meghitt hangulatban. <em>„Csak a hó hiányzik.” </em>gondolta magában. <em>„A karácsony valahogy nem az igazi hó nélkül.”</em></p><p>       - Lesz itt egy hosszabb utca. - jegyezte meg a Doktor, kirántva őt a gondolataiból. - Ha azon megyünk, pont a Bazilikához érünk, a vásár ott folytatódik.</p><p>      Rowenának feltűnt, mennyire elgondolkodó képpel rágja a kalács végét. Bár túlságosan nem ismerte még különös útitársát, és volt egy olyan érzése, hogy igazán nem is fogja soha, ez az arca kifejezetten nyugtalanítani kezdte őt.</p><p>       - Ugye minden rendben? - szólalt meg. A Doktor kérdőn pillantott le rá, mire kihúzta magát és folytatta, egyenesen a témára térve. - Láttam a téren, hogy nem örültél túlzottan a dátumnak. Valami baj van vele? Nem pont karácsonykor akartál jönni?</p><p>       - Inkább csak rossz előérzetem van… - dünnyögte a Doktor, miközben elsétáltak egy kétméteres Star Wars IX reklám előtt és ráfordultak az említett hosszú utcára. - Tudod, a karácsonyaim nem szoktak túl jól sikerülni.</p><p>      Volt valami a tekintetében, amitől Rowena úgy érezte, több is van a kijelentés mögött, mint az elsőre tűnik, valami ki nem mondott, rossz hangulat.</p><p>       - Családi dolog? - kérdezett rá bizonytalanul.</p><p>       - Áh! - intett élesen a fejével a Doktor és zsebre vágta a kezét, felfelé nézve sétálás közben. - Lássuk csak: Sycorax invázió, Racnoss karácsonyi pók-csillag, emlékzabáló parazita egy rólam állított múzeumban, a Titanic ütközik a TARDIS-szal, óriási cyberman Londonban… - végre lenézett Rowenára, immár egy vigyorral az arcán. - Azt hiszem, ilyenkor mindig belefutok a bajba.</p><p>       - Nem csak ilyenkor. - vonta fel a szemöldökét a nő, maga is megkockáztatva egy mosolyt. - Te két lábon járva, önmagadban vonzod a bajt.</p><p>       - Lehet ebben valami. - hagyta rá a Doktor. - Emlékszem, egyszer... áh, de ne is beszéljünk erről. Itt vagyunk a Bazilikánál. A város második legmagasabb épülete, a Parlament után.</p><p>      Az út, amelyen haladtak, tágas térbe torkollt, és valóban, itt folytatódott a karácsonyi vásár, újabb fabódékkal, újabb látnivalókkal. Az árusok mögött hatalmas, gyönyörű épület magasodott. A neoreneszánsz stílusban épült bazilikának két tornya és egy kupolája volt, melyeket most kivilágítottak, előtte pedig szintén egy karácsonyfa állt, csúcsából szétágazó fényfüzérekkel, amelyek behálózták a teret az emberek feje fölött. Rowena most mégsem a Bazilikát nézte, nem is a vásár szépségeit. Titokban fel-felsandított mellette lépkedő útitársára.</p><p>      A Doktor szinte semmit sem mesélt magáról. Ha úgy adódott, hogy rá terelődött a szó, mesteri módon terelte tovább valamilyen más témára, és bár szinte mindig vidámnak tűnt, energikusnak, lelkesnek és alkalmanként zavarba ejtően közvetlennek, Rowena úgy érezte, emögött ott lappang valamiféle eltemetett mélabú, és a Doktor tekintete gyakran másról árulkodott, mint a mosolya. Különös figura volt, oly különös, megfejthetetlen. És teljességgel kiszámíthatatlan.</p><p>       - Nézd csak. - fordult meg hirtelen, hogy Rowena egész összerezzent és egy hógömböt tartott a nő orra elé. - Na, mit szólsz?</p><p>      A nő elmosolyodott, gyorsan másfelé terelve a gondolatait.</p><p>       - Várj csak.</p><p>      Észrevétlenül kitapogatta a varázspálcáját, a Doktor kezében lévő tárgyra szegezve kabátjának rejtekében. Elmotyogott néhány varázsigét, melynek hatására a hógömbben lévő rénszarvas lassan átváltozott a TARDIS apró másává. A Doktor vidáman nézte, ahogy felkavarodnak körülötte a mű hópelyhek.</p><p>       - Nézd, a TARDIS-om! Hát milyen szép vagy! - Rowenára sandított. - Mire ez a mosoly?</p><p>       - Irigyellek. - vont vállat a nő.</p><p>       - Hm?</p><p>       - Ahogy rá tudsz csodálkozni teljesen hétköznapi dolgokra, ahogy örülni tudsz nekik. - válaszolta Rowena a Doktor arcát tanulmányozva. A férfi állta a tekintetét.</p><p>       - Rowena, mit szólnál egy kis puncshoz? A vásárokban isteni puncsot lehet kapni.</p><p>      Már húzta is őt maga után, keresztül a téren. Az italvásárlásra végül mégsem került sor.</p><p>      Megtorpantak, ahogy éles sikoly, segítségkérő kiáltás hasított a levegőbe. A környék egyetlen pillanat alatt változott meg, több ember pánikszerű menekülésbe kezdett. A Doktor és Rowena összenéztek, majd egyszerre indultak meg futva abba az irányba, amerről a legtöbb ember épp elfele igyekezett: a sikoly irányába. Ahogy átvágtak a tömegen, térdeplő alakot pillantottak meg az egyik vásárosbódé előtt. Az egész nem úgy nézett ki, mint egy terrortámadás, aminek a vásár túlsó végéből tűnhetett, és ez lassan tudatosult a közelben lévő emberekben is. A pánikszerű menekülést felváltotta a kíváncsi nézelődés, egy rendőr a rádióvevőjén magyarázott valamit a központnak, egy árus a mentőket hívta.</p><p>       - Gyerünk. - a Doktor elengedte Rowenát, egyenesen odarohanva a földön térdelő nőhöz, aki nem volt egyedül: egy gyermeket tartott az ölében. Rowena megtorpant egy pillanatra, ahogy a látottak tudatosultak benne.</p><p>       - Nem tudom, mi történt. - az idegen nő teljesen pánikban volt. Sírva nézett a Doktorra, aki leguggolt mellé, a gyermek homlokára téve a kezét. - Az egyik pillanatról a másikra elesett, és… kérem, segítsen! A kisfiam!</p><p>      A Doktor vizsgálódva hajolt közelebb, felvéve a szemüvegét. Rowena csatlakozott hozzá, figyelve, ahogy ténykedik, miközben olyan arckifejezéssel vonja össze a szemöldökét, ami nagyon nem tetszett neki. A kisfiú nem lehetett több, mint tíz éves. Első ránézésre úgy tűnt, mintha egyszerűen elájult volna, de a Doktor tekintete nagyon arról árulkodott, hogy ő ennél többet lát a dologba. Rowena várakozva és aggodalommal nézte a Doktort, miközben a tömegben valaki kijelentette, hogy a mentő már úton van.</p><p>       - Doktor, mondd, hogy nincs baj. - suttogta Rowena. - Ugye rendbe fog jönni?</p><p>       - Hmmm… - a Doktor megvakarta az orrát, a gyermek anyjára nézve. - Mondja el, mi történt.</p><p>       - Leszálltunk a trolibuszról… akkor még minden rendben volt. - mesélte el-elakadó hangon a nő. - Meg akartuk nézni a vásárt. Még sosem fordult elő, hogy ilyen hirtelen rosszul lett volna, még sosem ájult el. Nem volt semmi előjele, nem panaszkodott, hogy nincs jól, vagy bármi… Aztán amikor ide értünk, hirtelen remegni kezdett és… te jó ég, ez meg mi?</p><p>      Mindenki a gyerek felé kapta a fejét. A fiú szája résnyire felnyílt, és egy sóhaj kíséretében élénkzöld lehellet tört fel a tüdejéből. Rowena elkerekedett szemmel figyelte a jelenséget, a közelben álló emberek felzúdultak, izgatott duruzsolással kezdtek el egyszerre beszélni. A Doktor azonnal előkapta a szónikus csavarhúzóját a zsebéből és az eloszló zöld felhő felé irányította. Rowena a zokogó anyuka vállát simogatta, próbálva megnyugtatni őt, amikor hirtelen különös érzése támadt, mintha valaki figyelné őket. Persze elég sokan bámészkodtak, de ez valahogy más volt. Gyanakodva, óvatosan nézett körbe, és végül észre is vette a zavaró tényezőt: a bódék végénél, félig takarásban egy angyalkajelmezt viselő fiatal nő leskelődött. Rowena szeme enyhén összeszűkült; első ránézésre a jelmezes lány teljesen ártalmatlannak tűnt, egynek a sok kíváncsiskodó közül, és mégis, Rowenát valahogy nyugtalanság öntötte el, ahogy ránézett, valami megmagyarázhatatlan rossz hangulat. Valamiért azonnal az volt az első gondolata, hogy az illető rosszban sántikál. Nem vette észre, hogy Rowena kiszúrta őt, túlságosan lekötötte a Doktor és a gyermek figyelése, Rowena érzékei pedig riadót fújtak…</p><p>      A Doktor a csavarhúzóval alaposan megvizsgálta az eloszló zöld felhőt, a levegőt, az ájult gyermeket. Az anyja és a közelben állók elkerekedett szemmel nézték, ahogy ügyködik, egy pillanatra sem nyugodva.</p><p>       - Ez igazán érdekes. - dünnyögte, felnyújtózva, majd ismét lejjebb eresztve a szónikus csavarhúzót, inkább csak magához beszélve. - Ez biztos, hogy nem földi eredetű. Valamire reagál a szervezete, ez okozza az ájulást, és a kilélegzett színes levegőt is, valahogy belekerült a szervezetébe az idegen anyag, de hogyan… Ahh! - kiáltott fel, hogy a közelben állók élesen összerezzentek. Lendületesen húzta ki magát. - Meg is van, mi lehetsz… és ha valóban <em>az</em>, akkor az okozóid sincsenek messze. Légy óvatos, Rowena, ha bármi gyanúsat észlelsz a közelben… - a Doktor elhallgatott, kapkodva, forogva nézve körbe. A körülötte álló emberek összezavarodva, megrökönyödve bámulták őt, miközben a háttérben felharsant egy közeledő mentőautó szirénája. Az, akit megszólított, pedig nem volt sehol. - Rowena?</p><p align="center">
  <img src="http://relic-hunters.gportal.hu/portal/relic-hunters/image/gallery/1578243040_94.png" alt="" width="41" height="50" data-pagespeed-url-hash="1694345967" onload="pagespeed.CriticalImages.checkImageForCriticality(this);"/>
</p><p>      Rowena Lyndal Graves nem tartotta magát különösebben bátor személynek. Ugyanakkor igencsak okos volt. Ráadásul az apja, Percival Graves legendás aurorparancsnok volt, akárcsak a felmenői nagy része, ő pedig jócskán örökölt a Graves család tagjaira jellemző megfigyelőképességből, rátermettségből és abból, hogyan vegye észre azt, aki rosszban sántikál (ez a képesség igencsak hasznosnak bizonyult abban az esetben is, amikor valamelyik diákja puskázni készült az óráján). Esetében mindezen tulajdonságok társultak a Corbittok (édesanyja családja) kíváncsiságával, önfejűségével és tettrekészségével is, így nem volt kérdés, hogy amint az általa kiszúrt gyanús alak távozott a vásár helyszínéről, ő észrevétlenül a nyomába szegődött.</p><p>      A Doktornak nem tudott szólni; túl gyorsan történt minden, feltűnő lett volna, és a férfit így is teljesen lefoglalta a különös történések azonosítása, őt pedig az, hogy igazat adjon a megérzésének. Így hát varázspálcáját szorongatva a kabátja rejtekében, óvatosan és a közlekedő emberek között elvegyülve haladt végig a főút mellett, amerre az angyalkaruhás lány sietett. Fogalma sem volt, pontosan merre megy, de egyelőre nem is foglalkozott azzal, hogy figyelje az útvonalat. Sálját kissé az arcába húzta és nem tévesztette szem elől az előtte haladó alakot.</p><p>      Az nem ment túlságosan messzire. A következő kereszteződésig követte csak a főút vonalát, aztán egy nyitottabb térre ért ki, ami egy járműállomásnak tűnt (Rowena látta is a metró jelzést középen, valamint a tér szélén parkoló piros trolibuszokat), itt lefordult balra. Rowena figyelte, ahogy odamegy az egyik trolibuszhoz. Ez utóbbi eléggé feltűnő jelenség volt, ugyanis teljes hosszában világító karácsonyi égőkkel rakták tele, mintha csak az ünnepre díszítették volna fel, különleges járatként. Rowena hunyorogva próbált belesni az ablakain, és a jármű hátsó részében egy Mikulásruhát is kiszúrt egy villanás erejéig. Visszafordult, hogy tovább figyelje az angyalkajelmezest, de legnagyobb döbbenetére az eltűnt. Már nem volt ott a jármű orránál, ahol az előbb megtorpant, és ahogy a fejét kapkodva körülnézett, Rowena nem látta őt a tér más pontján sem, se az épp bezárni készülő kisbolt előtt, se a megállóban, ahol izgatott gyerekcsapat várta, hogy a feldíszített trolibusz kiguruljon és ők felszállhassanak.</p><p>      Egy villanást észlelt a szeme sarkából, összerezzent. A következő pillanatban apró szúrást érzett a jobb karján. Odafordult volna, hogy megnézze, mi az, elhessegesse a bosszantó valamit, de <em>nem tudott</em>. Képtelen volt rá, hogy megmozduljon; a teste egyszerűen nem akart engedelmeskedni neki, mintha hirtelen sóbálvány átokkal sújtották volna. Mielőtt igazán pánikba eshetett volna, hogy mégis mi történt, az angyalkajelmezes lány alakja suhant be oldalról a látóterébe.</p><p>       - Csak egy kis bénító méreg, ne aggódj. - duruzsolta, erélyesen megragadva Rowena karjait és előre tolva őt. Rowena döbbenten tapasztalta, hogy lábai engedelmeskednek és ő elindul, amerre az idegen kormányozza őt. - Összezavarja a jeleket a testedben, így az agyad nem tudja kontrollálni a mozdulatokat, kiadni a megszokott parancsokat. De ne aggódj, mozogni azért képes vagy… ha más irányít. Bosszantó érzés, tudom, de nem szeretem, ha valaki követ engem.</p><p>      Szóval észrevette. Rowena minden erejével igyekezett, hogy visszavegye az uralmat a mozdulatai felett, de hiába összpontosított, képtelen volt ellenállni. Csak a tekintete járt körbe, azt tudta irányítani, de hiába bámult mindenfelé kétségbeesetten, nem látott semmit, ami kihúzhatta volna a bajból, és főképp nem látta azt, aki megmenthette volna őt, aki tudta volna, ilyen esetben mit lehet tenni... Bármit is művelt vele az angyalkajelmezes, igaza volt, és most teljesen ő irányította Rowenát, egyenesen a kivilágított jármű felé terelve a nőt. Rowena pedig átkozta magát az ostobaságáért, hogy még csak nem is szólt a Doktornak.</p><p>      Az angyalkajelmezes megtorpant vele, ahogy a járműhöz ért. A sofőr egy mordulás kíséretében kinyitotta nekik az első ajtót, de mielőtt Rowena vad pislogással megpróbálhatta volna a tudtára adni, hogy bajban van, egyenesen a fogvatartójához fordult.</p><p>       - Minek hoztad ide ezt a humánt?</p><p>       - Követett. - magyarázta a másik, feltolva Rowenát a járműre. Immár nem volt kérdés, hogy összejátszanak. - Egy kölyök valamiért rosszul lett, miután leszállt innen, ennek itt pedig feltűnt. Nem hagyhattam, hogy kiderüljön.</p><p>      A sofőr furcsa, embertől szokatlan hangon szisszent fel, Rowena arcába bámulva. A nő szaporábban vette a levegőt, de másképp nem tudott reagálni az őt lassan elöntő pánikra.</p><p>       - Ültesd fel hátra a Santa mellé. - mondta végül a sofőr. - Ez az utolsó mai járat és a megállóban már fel akarnak szállni. Ha ezzel végeztünk, elintézzük őt is. Addig úgysem fog tudni mit csinálni.</p><p>      Az angyalkajelmezes biccentett, hátrafelé terelve Rowenát a jármű végébe, míg a sofőr egy újabb szisszenés kíséretében becsukta az ajtót, beindította a járművet és kikanyarodott a megálló felé. Az trolibusz belülről is úgy ki volt díszítve, mint kívülről: a kapaszkodókat lefestették, néhány dísz is lógott össze-vissza, és valóban volt Mikulás is, igaz, ahogy leültették őt vele szembe, a hátulsó négyes ülés egyikére, Rowena megállapította, hogy még sosem látott ilyen ronda példányt. Olyan volt, mint egy bábu, az arcát furcsa, már-már ijesztő maszk takarta, és semmi életszerű nem volt benne. Rowena el sem tudta képzelni, hogy bárki is oda akarjon menni hozzá (eddigre kezdte összerakni magában, hogy eredetileg valamiféle gyermekeket szórakoztató, karácsonyi hangulatot fokozó funkciót tölthet be a feldíszített jármű a Mikulással és az angyalkával). Neki azonban nem volt választása, ott kellett ülnie a menetiránynak háttal, miközben az angyalkajelmezes is helyet foglalt mellette, mintha semmi sem történt volna, ő pedig csak arra volt képes, hogy körbenézzen, már amennyire tudott. Érezte, ahogy lefékeznek a megállónál, hallotta, ahogy nyílik az első ajtó és a gyermekek zsibongva szállnak fel, hátra, a Mikuláshoz igyekezve, hallotta az indulást jelző csengőt. És senki nem is sejthette, hogy ő az akarata ellenére ül ott, hogy az egész járművel, a sofőrrel, az angyalkával és kiváltképp a Santával valami nincs rendben. A magára való haragudást és a helyzetnek kijáró ijedtséget lassan kezdte felváltani valami másféle érzés, a kétségbeesésé. Mi fog most történni vele? Mi ez az egész?</p><p>      Legszívesebben felkiáltott volna, ahogy ismerős alak lendült felé hirtelen, az ablak túloldalán. A Doktor mégis észrevette, hogy eltűnt, és utána eredt... A tekintetük találkozott, a Doktor pedig az üveget tapogatva igyekezett tenni valamit, hiába. Az ajtók bezáródtak, a trolibusz pedig elindult, hátrahagyva őt. Ahogy elkanyarodtak, rátérve a főúti forgalomra, Rowena még látta a Doktort, ahogy ott áll a megállónál, a nevét kiáltva...</p><p> </p><p align="center">
  <em>folytatás hamarosan</em>
</p>
  </div>
  