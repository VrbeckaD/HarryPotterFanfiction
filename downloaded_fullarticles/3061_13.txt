
  <div class="userstuff module" role="article">
    <h3 class="landmark heading" id="work">Chapter Text</h3>
    <hr/><p> </p><p align="center">Londra, dicembre 1850.</p><p> </p><p align="justify">Ailish arrancava faticosamente attraverso la poderosa nevicata che aveva investito Londra quella notte. Quell’inverno si stava rivelando particolarmente rigido e, per non destare l’attenzione dei babbani, non poteva far altro se non <em>imperviare</em> i suoi occhiali e avanzare faticosamente assieme ad altri uomini e donne fra i cumuli di neve a Whitehall. L’unica nota positiva di quel clima così aspro era la possibilità di mascherarsi sotto strati di sciarpe e cappotti, perfettamente al sicuro da occhi indiscreti.</p><p align="justify">Non che essere una strega fosse qualcosa di particolarmente evidente, ma essere una irlandese a Londra in quel periodo non era esattamente una posizione invidiabile, peggio ancora se ben vestita nei quartieri più importanti. Nei suoi primi anni al ministero della magia qualche <em>bobby </em>troppo zelante trovava sempre un motivo per fermarla e interrogarla o rispedirla indietro. Non era una novità per lei, suo padre aveva dovuto lottare e faticare per farsi accettare come ingegnere e sapeva bene cosa significava.</p><p align="justify">Fortunatamente la magia in quello la aiutava, cambiare colore ai capelli e far sparire temporaneamente le lentiggini non era un problema; senza contare che al ministero, o più in generale nel mondo magico, nessuno badava se eri irlandese, nero o qualsiasi altra cosa.</p><p align="justify">Scese le scale che portavano ai bagni sotterranei di Whitehall scrollandosi di dosso la neve e si diresse verso i bagni femminili, accompagnata da altre donne imbacuccate e aspettando il proprio turno di fronte ai box chiusi. Nonostante i quasi dieci anni al ministero, si chiedeva ogni giorno a chi potesse essere venuto in mente di mettere un ingresso magico in un bagno pubblico. Certo, nascondere in piena vista qualcosa era la maniera migliore per mantenerla segreta, ma era comunque dell’idea che si sarebbe potuto trovare qualcosa di meglio di un bagno pubblico. L’idea di dover usare l’ingresso di “servizio” seccava Ailish, ma in quei giorni qualcosa aveva reso instabile la rete della metropolvere, costringendo tutti gli impiegati a usare gli ingressi secondari nei bagni.</p><p align="justify">Fortunatamente quello era sempre in condizioni decorose, le nuove piastrelle bianche e splendenti a contrasto con la rubinetteria nera, i dettagli in ferro battuto e i cubicoli dei bagni in solido legno massiccio davano al posto un aspetto quantomeno caloroso.</p><p align="justify">Arrivato il suo turno, Ailish poggiò sulla maniglia il suo gettone del ministero, la misura di sicurezza necessaria ad attivare il passaggio verso l’atrio principale. Chiuse la porta alle sue spalle, sollevando la veste e il cappotto per non inciampare mentre entrava con i piedi nella tazza del water. Fortunatamente anche l’acqua era incantata e non si doveva mai preoccupare di asciugarsi in seguito. Posizionatasi accuratamente, tirò la catena dello sciacquone per avviare il trasporto. Durò tutto pochi secondi, come sempre. Roteò vorticosamente giù per lo scarico, per poi apparire in uno dei camini d’ingresso nell’atrio del ministero. La sala era gremita come ogni mattina, maghi e streghe arrivavano dal suo lato mentre altri facevano la coda dal lato opposto per uscire.</p><p align="justify">“Ailish! Ehi Ailish, di qui!” conosceva quella voce. Si girò a cercarne l’origine, ma in un attimo la proprietaria si aggrappò ad Ailish, prendendola sottobraccio di colpo.</p><p align="justify">“Mathilda!” esclamò sorpresa, voltandosi di soprassalto. Mathilda Egbert era una sua amica dai tempi di scuola e ora impegata nel dipartimento per il controllo del trasporto magico.</p><p align="justify">“Cosa diamine ti è successo!” esclamò Ailish osservandola da capo a piedi. L’amica sembrava in quel momento più una spalatrice di carbone su un treno che una strega. La sua figura minuta era avvolta da una salopette di cuoio, un maglione sdrucito e bruciacchiato una fazzoletto sporco legato al collo.</p><p align="justify">“Abbiamo lavorato tutta notte sulla rete della metropolvere, un vero caos. Camini esplosi, collegamenti erratici, polvere che attizza le fiamme anziché renderle inerti. Vuoi vedere?” disse mentre si scrollava della fuliggine dai corti capelli neri addosso alla sua amica.</p><p align="justify">“Selvaggia!” esclamò scherzosamente Ailish cercando di allontanarla. “Allora, avete scoperto perché i camini si mangiano le persone?”</p><p align="justify">Il tono di Ailish era vagamente scherzoso, ma nei giorni passati era successo veramente. Qualcosa aveva influenzato la rete della metropolvere e i camini avevano iniziato a comportarsi in maniera anomala. I report di gente ferita nei viaggi, ustionata gravemente dalle fiamme o finita in due posti separati si erano moltiplicati a vista d’occhio, tanto che le autorità competenti dovettero bloccare tutti trasporti sulla città e periferia.</p><p align="justify">“Forse” rispose Mathilda un po’ più seriamente questa volta “Ma non ne siamo sicuri. Sembra essere un problema con la metropolvere stessa.”</p><p align="justify">Rimase pensierosa per un momento, forse incerta su quanto potesse dire.</p><p align="justify">“Abbiamo interrogato tutti alla Floo-Pow, ma loro non ne sanno nulla. Usano sempre gli stessi ingredienti dagli stessi produttori, non ci hanno voluto dire di più e non posso nemmeno biasimarli.”</p><p align="justify">“Quindi siete a un vicolo cieco?” chiese Ailish.</p><p align="justify">“Quasi. Io non ti ho detto nulla, ma la cosa potrebbe passare in parte sotto al tuo dipartimento. Potrebbe esserci lo zampino di qualche criminale che ha adulterato la metropolvere per un suo tornaconto.”</p><p align="justify">Ailish soppesò quella possibilità mentre camminava con l’amica. Lei era un auror, ma non nell’accezione più classica del termine. Vista la sua profonda conoscenza della magia era stata messa al comando di una piccola squadra che lavorava con l’ufficio per l’uso improprio della magia. La rivoluzione industriale stava portando grandi cambiamenti e con essi molte possibilità, non tutte strettamente legali. Molti maghi si offrivano volontari per incantare, rigorosamente dietro lauto compenso, i macchinari delle industrie emergenti, le quali erano disposte a tutto pur di spiccare. Ovviamente la cosa violava lo statuto internazionale di segretezza, oltre ad essere estremamente pericolosa per gli operai che adoperavano a loro insapura macchinari incantati.</p><p align="justify">“Non mi stupirebbe” -sentenziò infine all’amica, dirigendosi assieme a lei verso gli ascensori principali- “l’altro giorno quasi metà di quel tizio diviso in due finiva in un camino babbano, non collegato alla metropolvere. La cosa sta diventando grande.”</p><p align="justify">“Già, esatto” Mathilda atona “spero che almeno diano la possibilità agli uffici di collaborare. Mi piacerebbe poterti infastidire anche lì!” concluse allegramente, scrollandosi nuovamente della fuliggine addosso ad Ailish per poi fuggire in un ascensore che si stava chiudendo.</p><p align="justify">“Incredibile” pensò Ailish mentre spolverava via la fuliggine lasciata da Mathilda sui suoi abiti “Non cambierà mai. Fortunata lei che riesce a mantenersi entusiasta.”</p><p align="justify">Sorpassata la fontana dei fratelli, si diresse anche lei agli ascensori. Il suo ufficio si trovava al livello due, una corsa relativamente breve. Quando si aprirono le porte uscì da sola ed entrò sul piano del livello due, il corridoio che dava sui vari distaccamenti principali: Ufficio degli Auror, Ufficio per l’uso improprio della magia, ufficio per l’uso improprio dei manufatti babbani, Wizengamot e uffici amministrativi del Wizengamot. Il suo ufficio si trovava in una stanza separata nel reparto degli Auror. Lì ogni auror aveva un ampio cubicolo tutto per se in cui lavorare, a lei era stata data una stanza apposita divisa in due sezioni.</p><p align="justify">Nella sezione esterna, quella da cui entrava, si trovavano cinque cubicoli per gli altrettanti membri della sua squadra, mentre il suo ufficio, poco più grande di un cubicolo, si trovava al di là di una porta sul lato opposto all’ingresso. Era sabato, non si sorprese quindi di trovare i cubicoli della sua squadra vuoti. Solo pochi suoi colleghi Auror erano venuti quella mattina, Conrad che stava sempre in silenzio a lavorare, Figgs che Ailish non aveva mai visto saltare un giorno nemmeno durante le tempeste di neve e miss Gleanor, una delle poche auror donne del periodo. Aveva salutato tutti cordialmente e si era diretta nel suo cubicolo, eliminando magicamente le deiezioni dei gufi mattutini sulle scrivanie dei suoi compagni.</p><p align="justify">Anche quella cosa, usare volatili per consegnare messaggi in un ambiente chiuso, le era sempre sembrata anomala, ma era solo una delle tante anomalie che chi come lei veniva dal mondo babbano accettava molto lentamente col passare del tempo.</p><p align="justify">Levatosi il cappotto, si sedette alla scrivania, ripulendola con un colpo di bacchetta e riordinando le pergamene lasciate dai gufi. Niente di importante nei messaggi, erano solo i rapporti della settimana appena conclusasi. Avevano provveduto a sgominare un circolo di maghi e streghe che incantavano i le caldaie degli opifici per garantire una produzione continua, ma alcune di esse poco sorvegliate erano esplose causando danni e vittime.  </p><p align="justify">Aveva iniziato da poco a redigere il rapporto settimanale quando uno stridio assordante le perforò i timpani, seguito immediatamente da voci concitate e un gran svolazzare.</p><p align="justify">“Cosa diav-“ non riuscì a terminare la frase. Un uccello sconosciuto era saettato attraverso il vetro magico della porta facendola saltare in piedi, ribaltando la sedia. Non era il solito gufo messaggero, ma un piccolo falchetto che ora giaceva tronfio fra le carte che aveva sparpagliato planando sulla scrivania.</p><p align="justify">Aveva legata a una zampa una piccola pergamena cremisi. Ailish ci mise un momento a riprendersi, slegò poi la pergamena e la prese mentre il piccolo falco le lanciava un ultima occhiata, spiccando di nuovo il volo verso la porta. Il messaggio sulla pergamena era conciso e allarmante: <em>Emergenza livello massimo – sala riunioni ora.</em></p><p align="justify">Si precipitò fuori dall’ufficio senza attendere ulteriormente, non aveva mai assistito a un’emergenza di livello massimo e nemmeno sapeva che ci fossero dei falchetti per consegnare i messaggi più velocemente dei gufi.</p><p align="justify">Arrivata in sala riunioni, una grande sala con un tavolo ovale abbastanza grande da accogliere più auror di quelli attualmente impiegati, lavagne e bacheche, trovò i suoi colleghi auror e il capo dipartimento Rudolph Hanlon.</p><p align="justify">Non aveva idea che quella mattina ci fosse anche lui, ma del resto non potè nemmeno stupirsene. Hanlon era un auor veterano, aveva ottant’anni, era a capo delle forze dell’ordine magiche da almeno dieci e nonostante tutto non mostrava più di sessant’anni. Indossava il suo solito completo tre pezzi color nocciola e la sua barbetta bianca non era fuori posto di un millimetro.</p><p align="justify">“MacTaggart” esordì vedendola entrare “sono contento che sia già qui, il suo aiuto sarà particolarmente prezioso.” Prese posto vicino a miss Gleanor a capo del tavolo, di fronte a loro erano seduti Conrad e Figg, Hanlon in piedi a capotavola fra di loro.</p><p align="justify">“Mister Hanlon” rispose con deferenza Ailish mentre cercava di riprendere fiato “si sa già qual è l’emergenza? Non ho mai ricevuto questo tipo di convocazione.”</p><p align="justify">“Non è usuale riceverla MacTaggart, si tratta di una situazione spinosa. Ho convocato in via straordinaria tutti gli auror, ma con la metropolvere fuori uso ci vorrà un po’.”</p><p align="justify">Si fermò un momento per pensare, osservando i presenti e grattandosi la barba con una mano.</p><p align="justify">“Non abbiamo troppo tempo quindi procederò con voi quattro, stilerete poi dei rapporti brevi per i non presenti e preparerete le squadre, d’accordo?”</p><p align="justify">“Sissignore” fecero all’unisono i presenti.</p><p align="justify">“Benissimo, procediamo dunque. Un’ora fa si è verificato un evento anomalo e potenzialmente catastrofico nel Kent, precisamente su un isolata magione nei pressi delle scogliere.”</p><p align="justify">Si girò per appendere alcune foto a una bacheca che galleggiava nell’aria alle sue spalle. Ritraevano una grande magione da lontano circondata da alberi morti, quasi in riva alla scogliera. Qualcosa però disturbava tutte le immagini, come se fossero riprese attraverso un vetro.</p><p align="justify">“In questa magione è stato percepito un picco di energia magica mai percepito fino ad ora, qualcosa di terribile seguito dall’istantaneo decesso di ogni forma di vita nel raggio di almeno quattro chilometri.”</p><p align="justify">Hanlon indicò le piante rinsecchite attorno alla villa, l’erba nera e secca e anche alcuni animali morti in altre foto.</p><p align="justify">“Ci sono state vittime umane?” Chiese Figg.</p><p align="justify">“Sette, per il momento. Quattro babbani e tre maghi, si trovavano nelle loro case nei paraggi. Non sappiamo se ci sono sopravvissuti nella magione.”</p><p align="justify">“Nessuno è entrato a controllare?” chiese Ailish mentre osservava con attenzione le foto.</p><p align="justify">“No, non possiamo” indicò una foto particolarmente distorta mentre continuava a guardare i presenti “vedete questa immagine? La distorsione non è un effetto della macchina fotografica.”</p><p align="justify">Ailish potè chiaramente percepire i presenti sporgersi sulle sedie per osservare meglio l’immagine, cosa che fece lei stessa.</p><p align="justify">“Quella distorsione è un vero e proprio scudo attorno alla villa. Si estende per almeno cinquanta metri in tutte le direzioni e neutralizza ogni tipo di forza magica.”</p><p align="justify">Tutti si guardarono reciprocamente, inorriditi e quasi spaventati. Nessuno nei secoli era mai riuscito a fare nulla del genere. Qualcuno ci aveva provato, ma la forza magica di un mago era intrinsecamente legata alla sua biologia, al suo corpo, erano impossibili da separare.</p><p align="justify">“Già, terrificante. Per questo nessuno è ancora entrato e per questo ho bisogno di lei, MacTaggart.” Ailish soprassalì a sentire il suo cognome. Era ancora immersa in quella notizia terribile, ma tornata alla realtà iniziò a pensare a possibili vie in cui procedere, nessuna però sembrava prolifica.</p><p align="justify">“Io... Mister Hanlon io non ho la minima idea di cosa sia potuto succedere in quel luogo. Non esiste niente che io ricordi della storia moderna di paragonabile a questo evento.”</p><p align="justify">“Il che è un inizio, MacTaggart. Significa che bisogna andare ancora più indietro della storia moderna, perché qualcosa di chiaramente magico ha causato tutto ciò e qualcuno deve aver tentato qualcosa di simile nella storia.”</p><p align="justify">“Sappiamo chi sono i perpetratori? Si hanno informazioni su chi possedeva quella villa?” Chiese miss Gleanor, distogliendo l’attenzione di Hanlon da Ailish.</p><p align="justify">“Si” rispose Hanlon improvvisamente tetro “Questo ci porta al secondo punto di questo evento.”</p><p align="justify">Prese da terra un assieme di cartelle e documenti legati assieme e li poggiò sul tavolo, slacciando lo spago che li teneva fermi.</p><p align="justify">“La magione era posseduta da una famiglia aristocratica babbana, nessun collegamento noto con famiglie di maghi.”</p><p align="justify">“Ma i babbani non sono in grado di praticare magia, deve esserci stato lo zampino di qualche mago oscuro” sbottò Conrad rompendo il suo silenzio.</p><p align="justify">“L’anno scorso le avrei dato ragione, Conrad. Ora non ne sono più così sicuro.”</p><p align="justify">Passò alcune cartelline a destra e sinistra, dividendole fra tutti e quattro. Ailish notò immediatamente che recavano il sigillo del dipartimento dei misteri.</p><p align="justify">“Questi rapporti sono estremamente confidenziali. Solo il ministro, io e pochi agenti del dipartimento dei misteri ne conoscono l’esistenza.”</p><p align="justify">Si schiarì la voce mentre i presenti iniziavano ad aprire i fascicoli, sfogliando foto e documenti fittamente annotati. Le immagini riportavano esempi di quelli che sembravano rituali, magia del sacrificio, statue di idoli mostruosi e soprattutto molti, molti morti.</p><p align="justify">“Tutti i morti che vedete in foto sono, o meglio erano babbani. Nobili, poveri, servi, di tutte le caste. Nessuno di loro aveva sangue magico in famiglia, eppure sono stati in grado di compiere rituali, distillare pozioni e usare grezzi incantesimi.”</p><p align="justify">I fascicoli vennero fatti girare, ma ritraevano quasi tutti le stesse cose in diversi contesti.</p><p align="justify">“Perché è stato mantenuto tutto segreto?” Chiese Figgs con una nota di indignazione, come se a un Auror questo genere di notizie fossero dovute.</p><p align="justify">“Potete immaginare se questa cosa si venisse a sapere nel mondo magico? Babbani che compiono rituali e usano la magia? Già fatichiamo a tenere a bada le famiglie purosangue, figuratevi quale tumulto succederebbe se cose del genere fossero di pubblico dominio. Le squadre di obliviazione hanno dovuto lavorare giorni e giorni, per poi essere obliate a loro volta.”</p><p align="justify">Si portò le mani al volto, improvvisamente un alone di stanchezza sembrò oscurarlo, ma passò nel tempo di un sospiro.</p><p align="justify">“Dobbiamo venirne a capo e subito. Miss gleanor e mister Figgs voi occupatevi di informare tutti gli auror in arrivo, voglio una squadra fissa sul posto entro due ore e una mobile che pattugli tutta l’area in cui si sono verificati decessi.”</p><p align="justify">I due si alzarono all’unisono correndo fuori dalla stanza.</p><p align="justify">“Mister Conrad lei prenda quattro o cinque uomini e vada a interrogare tutti i maghi che ancora non sono fuggiti dal Kent, voglio sapere nei minimi dettagli se hanno notato qualcosa di strano negli ultimi tempi, anche le cose più futili.”</p><p align="justify">“Sissignore!” rispose Conrad alzandosi e correndo verso la porta.</p><p align="justify">“MacTaggart” disse infine Hanlon girandosi verso di lei. Ailish si alzò istintivamente mettendosi quasi sull’attenti. “Voglio che lei scopra cosa hanno combinato li dentro. La sua conoscenza della magia la precede in tutto il ministero. Merlino solo sa perché non ha fatto la ricercatrice, ma ora come ora sono contento di averla qui. Prenda la sua squadra, vada sul posto e mi faccia un rapporto dettagliato il prima possibile.”</p><p align="justify">“Sissignore mister Hanlon!” fu tutto ciò che riuscì a dire, voltandosi per correre fuori quasi saltando la sedia.</p><p align="justify">“MacTaggart, un ultima cosa!” Tuonò Hanlon mentre Ailish stava preparandosi a varcare la soglia. “Il ministro le ha assegnato un membro aggiuntivo per questo compito. Si chiama Elodie Tuissant, la aspetta al livello nove.”</p><p align="justify">Ailish deglutì mentre si proponeva in un cenno di assenso, chiudendosi la porta alle spalle. Se quella giornata era iniziata in modo anomalo, ora proseguiva anche peggio. Babbani che praticavano magia sconosciuta era una cosa da pazzi, ma collaborare con qualcuno dal dipartimento dei misteri? Ailish non aveva idea di come sarebbe potuta finire.</p><p> </p><p> </p><p> </p><p> </p><p> </p><p><em> </em> </p><p> </p>
  </div>
  