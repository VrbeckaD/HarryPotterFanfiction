
    <div id="chapters" role="article">
        <h3 class="landmark heading" id="work">Work Text:</h3>
          <div class="userstuff"><p> </p>
<p>1997<br/>Albus Dumbledore halott. A Nurmengardot körülölelő védőbűbájok (amik a külvilágot védték <em>őtőle</em>) egyszerre semmisültek meg, mindössze néhány jelképes akadály maradt belőlük. <br/>Ötvenkét év hosszú idő, még egy varázslónak is, és ötvenkét évnyi remeteség során egykori barátja / egykori ellensége volt az egyetlen látogató. Valamikor a kilencvenes évek legelején Albus egy kétségbeesett üzenetet küldött, a borítékban egy finom tapintású kővel, azt kérve, vigyázzon rá, mert Nurmengard az egyetlen hely, ahol Voldemort nem keresné – mindenki másnak azt fogja mondani majd, hogy megsemmisítette. Öt évvel később (Tavaly? Tavalyelőtt?) a megvénült varázsló a tanév kellős közepén töltött itt egy egész hónapot, annyira kiborította az éppen aktuális SVK tanár. Természetesen mindketten tudták, hogy hogyan lehetne megtörni a tantárgyon ülő masszív átkot, de Dumbledore hallani sem akart arról, hogy a sötét varázslatok kivédését hét teljes évre kivegyék a tanrendből. Makacs volt, mint mindig. Aztán csapot, papot, és néhány, a vita hevében széttört ablakot hátrahagyva Albusnak mennie kellett, mert valakinek föl kellett törölnie a Brit Mágiaügyi Minisztérium padlóját egy önjelölt sötét nagyúrral. <br/>Azóta nem találkoztak. Nem is fognak egyhamar, amíg kitart a legutóbbi életelixír, addig biztosan nem. Persze, a remetének voltak ötletei, hogy mivel üsse agyon az időt. Ötvenkét év alatt volt ideje tanulni a hibájából, finomítani a terveken.<br/>A nemzetközi helyzet olyan volt, amilyen; a brit mágiaügynek sikerült az elmúlt pár évben minden komolyabb szervezettel összerúgnia a patkót, miközben Voldemort belülről züllesztette szét az egészet. Jelen helyzetben kisebb gondjuk is nagyobb volt annál, hogy a Nemzetközi Titoktartási Egyezmény megszegésével foglalkozzanak. <br/>Az ötlet persze nem most jött, és (tudta nélkül) Albus minden segítséget megadott hozzá. Persze, ha úgy nézzük, mugliellenes propaganda az egész, de amíg nem marad egyedül a nézeteivel (ugyan, miért maradna) addig senkinek nem fog feltűnni, hogy pont ő írta ezeket. A remete felkapta az első két kötetnyi kéziratot, igazított egy kicsit az új kinézetén, és a következő percben már Londonban is volt.<br/>A legújabb álcája egy nő volt, egyszerű mugli, a céljainak megfelelően egy kissé kopott, de a lehetőségekhez képest igényes viseletben. A haját amúgy sem vágta már egy ideje, magától is hosszú volt, mindössze az árnyalaton változtatott kissé. Bal szemének színét hozzáigazította a jobbhoz, az eredmény meggyőzően átlagos lett. A kitalált háttértörténet szerint egyedülálló anya, némi könnyfakasztó mesével arról, hogy a kedvenc kávéházában csokit adnak az itala mellé, ott írta azt a történetet, amit a gyerekeinek mesélt először. <br/>Ötvenkét év hosszú idő. Ötvenkét magányosan töltött év még a legnagyobbakon is nyomot hagy, így számított arra, hogy a régi meggyőző ereje megszürkült, s a szavait majd egyszerű közöny fogadja. Fawkes persze szerteszét hagyta a tollait, valahányszor levelet hozott, varázspálcának való fáért sem kellett az ablakkeretnél messzebb nyúlnia, úgyhogy teljesen tehetetlennek nem érezte magát. Épp csak a saját önérzete sínylette volna meg, ha Imperiushoz kell folyamodnia egy szép szóval is meggyőzhető muglival szemben. <br/>Ragyogó, kora júniusi nap volt, s ő elégedetten sétált ki a Bloomsbury ajtaján. Manipulálni még mindig tudott. A csekély példányszám miatt nem aggódott, legbelül nem. A város túlfelén valahol felbukkant a felhők közt egy Sötét Jegy, egyértelműen jelezve, hogy lesz az auroroknak jobb dolga is, mint hogy őt keressék. Feltűnés nélkül dehoppanált, és aznap még csak ő tudta, hogy a Titoktartási Egyezményt alapjaiban rengette meg.</p>
<p>1998<br/>A világsajtó Voldemorttal volt tele. Annyit kénytelen volt elismerni, hogy nagy hatása volt a műkedvelő sötétmágusnak, azt pedig egyenesen neki köszönhette, hogy saját ügyködése teljesen észrevétlen maradt. A varázsvilágban legalábbis. A muglikkal már rég megvolt a szerződés, ami szerint két hónap múlva dobják piacra a második kötetet, a kiadó legszerencsésebb dolgozói pedig már a harmadikat várták lelkesen. <br/>Ennek megfelelően emelkedett hangulatban hoppanált haza, hogy ott aztán benne akadjon a füttyszó. A legnagyobb ablak betörve. Az árnyék, amit azért hagyott hátra, hogy az esetleg megmaradt észlelő bűbájok ne jelezzék a távozását.... Nos, az árnyékba valaki beleküldött egy Avada Kedavrát. Az íróasztal, rajta a mugliknak szánt propagandaanyag első kötet tiszteletpéldányával, felfordítva a túlsó sarokban. Az azkabani fogoly első piszkozata laponként szétszórva a padlón. Rosszat sejtve nyúlt a Bölcsek Kövének rejtekhelyéért, de legalább az teljesen épen maradt. Albusnak igaza volt, hogy itt senki nem keresné az igazi kincset, ráadásul Voldemortról az a hír járta, hogy a saját orrát sem ismerné fel. <br/>Két suhintással rendet rakott, közben azon töprengve, hogy mit akarhatott ez a muglik-nevelte csúszómászó az ő hálószobájában. Ha az előző pálcáját, akkor csalódni fog, mert Dumbledore előre megszervezte a saját halálát, ráadásul, ha igaz amit az utolsó előtti levelében írt, akkor abba az átokba is önerőből nyúlt bele. De még ha nem így volna, a bodza akkor is igényesebb annál, mint hogy ennek a pojácának engedelmeskedjen. Majd választ magának új gazdát, és a remetét őszintén érdekelte, hogy ki lesz az. Valamikor régen annak a pálcának jó ízlése volt.</p>
<p>2001<br/>A Titoktartási Egyezmény megsemmisítése a vártnál is jobban sikerült. Év végére elkészült a filmváltozat, ami az eredeti tervek közt ugyan nem szerepelt, de ha a muglik ennyire imádják a varázslóvilágot, akkor ő miért akadályozná őket a tiszteletük kifejezésében? Legalább tudják, hol a helyük. Persze, könnyen semmi sem haladt. A Hóborcot játszó kopogtatószellem miatt például több hónapot csúszott a filmváltozat premierje, végül a szereplőt ki kellett hagyni a történetből. <br/>Egy dedikáláson egy fiatal boszorkány mozgó borítójú példányt íratott alá vele. Az apja pont akkor ért oda, amikor a kislány a saját kezűleg feljavított kiadás mozgó illusztrációit mutogatta. Amikor a szülői szigor egy házon belüli viharfelhő képében lecsapott, azonnal vagy egy tucat mugli vette körül, védelmezően, a gyereket, egy felnőtt pedig az orra alá dörgölve a kellemetlenkedő varázslónak, hogy talán eltehetné a pálcáját. Őneki közbe sem kellett lépnie, bár a dicsérő szavakkal ezúttal sem takarékoskodott. Csak, amikor már az osztrák határon belül volt, tette föl magának a kérdést: mikor vették észre a varázslók először, hogy ő mugli sajtó alá rendezte a titkaikat? Nyilván már nagy erőkkel keresik a nőt, akit saját alteregójaként kitalált. Hogy a valóságban nem tudják, kit keressenek, abban biztos volt. Túrják csak fel utána az autófüstben fuldokló fővárosukat, miközben ő Nurmengard megunhatatlan panorámájában gyönyörködik! <br/>Ugyanebben az évben Potter személyesen adta át a saját tankönyveit a mugli kiadónak, azzal a feltétellel, hogy a bevételt jótékony célra fordítják. A remetének el kellett ismernie, hogy Albusnak igaza volt a sráccal kapcsolatosan. Is.</p>
<p>2003<br/>A Czikornyai és Pacza közbenjárására elkészült az addigi regények varázsvilági exkluzív kiadása. Egy adminisztrációs hiba miatt (ilyen is csak a briteknél fordulhat elő) a legújabb kötet többezer példánya is fölkerült a polcokra, ráadásul egy teljes héttel a tervezett publikálás előtt. Kapott is rögtön háromszáz rivallót, mert összecserélte két osztály helyét a Szent Mungóban. A muglik már a javított változatot kapták. <br/>Ezzel némiképp beletaposott a saját önérzetébe. Még hogy a varázstalanok jobbat kapjanak, mint akiknek előjoguk lenne mindehhez?! Az eladási adatokhoz azért sikerült jó képet vágnia.</p>
<p>2005<br/>Eljutott az írásnak abba a szakaszába, amikor már nem támaszkodhatott tovább Albus leveleire. Amikor letette a pennát, eltöprengett azon, hogy Dumbledore vajon mit szólna a hatkötetes megemlékezéshez. Amit végül persze hét kötetre kellett majd kiegészítenie, és a túlélők mindegyike gazdagon ellátta őt forrásanyaggal (főleg az ominózus mungós fiaskó óta) de ez nem volt ugyanaz. Egy ideig eljátszott a gondolattal, hogy saját magát mégiscsak ki kéne hagynia a történetből, de a legkevésbé sem hiányzott neki, hogy ezzel magára vonja valami varázsló figyelmét. Most már nem is a mágikus rendfenntartóktól tartott (Ugyan, mit árthatnak neki?) de a minden irányból érkező rajongók elől meg akarta védeni a magánéletét. Viszont az is egyértelművé vált, hogy a népszerűség többet nem fér meg a hat évtizeden át főállásban űzött remeteséggel.<br/>Eközben a filmek nyomán a muglik körében terjedő ostoba szokások közé bekerült valahogy, hogy a karjukra tetováltatták a Sötét Jegyet. Voldemortnak megint volt oka forogni a sírjában, de megérdemelte. Ráadásként a tetoválás a hatóságoknak komoly fejfájást okozott világszerte. Hogy minden év szeptember elsején fényképezőgéppel fölszerelkezve ellepték az egész King's Cross pályaudvart, az viszont csak a britek gondja volt.<br/>Az első könyv kiadásának tizenhetedik évfordulóján a Mágusok Nemzetközi Szövetsége kapitulált - ha már egyszer így elkéstek, legalább megadták a módját. Persze, ha rajta múlik, soha nem tudják majd meg, hogy valójában ki előtt tették le a pálcát.</p>
<p> </p>
<p> </p></div>
        <!-- end cache -->
    </div>
