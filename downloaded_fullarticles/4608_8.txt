
    <div id="chapters" role="article">
        <h3 class="landmark heading" id="work">Work Text:</h3>
          <div class="userstuff"><p>- Proszę cię, Reeemi…<br/>
- Nie ma mowy!</p><p>Syriusz i Remus siedzieli nad odległym końcem jeziora, z dala od wścibskich oczu. Syriusz natarczywie wpatrywał się w swojego świeżo upieczonego chłopaka.</p><p>- Proszę. Przecież nikt się nie dowie.<br/>- Czemu tak ci na tym zależy?<br/>- Bo wszystkie pary to robią. James i Lili też.<br/>- Ale to strasznie… - Remus szukał właściwego określenia – …krępujące.<br/>- Krępuję cię robienie tego ze mną? – Syriusz zdawał się być zszokowany tą sugestią.</p><p>Remus nic na to nie odpowiedział i zapatrzył się w falującą toń jeziora. Cisza między nimi wibrowała napięciem. Black ze wszystkich sił starał się przekonać Lupina do swojego pomysłu i teraz gorączkowo szukał kolejnych argumentów. Dopiero niedawno przyznali się przed sobą do swoich uczuć i Syriusz bardzo starał się być przy tej rozmowie delikatnym, bo wiedział, że Remus wciąż jeszcze nie jest przekonany, że to, co im się przytrafiło, to prawda.</p><p>- Przecież nie będziemy tego robić przy wszystkich – spróbował znowu Łapa – tylko jak będziemy sami, ty i ja – wyciągnął rękę w kierunku drugiego chłopaka, ale ten odsunął się gwałtownie. – Remi, błagam…</p><p>Remus nie mógł znieść rozpaczy w jego głosie. Podniósł wzrok i napotkał pełne smutku oczy. Nagle zrobiło mu się gorąco, ale wciąż nic nie mówił. Syriusz uznał, że czas na bardziej stanowcze kroki.</p><p>- Remi – zaczął patrząc mu prosto w oczy – wiesz przecież, co do ciebie czuję. Chcę ci to okazywać nie tylko słowami. Chcę być blisko ciebie i robić z tobą to wszystko, co robią inne zakochane pary.</p><p>Skutek był taki, że Lupin spłonął rumieńcem, a Syriusz musiał użyć całej swojej silnej woli, by nie rzucić się na swojego przeuroczego chłopaka.</p><p>- Syriusz, jesteś niemożliwy – Remus się poddał, bo nie umiał mu się długo opierać i, wbijając wzrok w swoje kolana, wziął Blacka za rękę. Ten uśmiechnął się szeroko i przycisnął dłoń Lupina do ust.</p><p>- Widzisz, trzymanie się za ręce nie jest takie straszne.</p></div>
        <!-- end cache -->
    </div>
