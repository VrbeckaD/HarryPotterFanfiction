
  <div class="userstuff module" role="article">
    <h3 class="landmark heading" id="work">Chapter Text</h3>
    <p>Hänschen Rilow magabiztosan nézett körül a Kings Cross kilenc és háromnegyedik vágányán. A tizenegy éves kisfiú a családjával érkezett meg a Roxfort Expressz indulási helyszínére. Oldalán édesanyja, édesapja, és két húga – Thea és Melitta – állt. </p><p>A Rilow család magas rangú aranyvérű család volt, német és amerikai gyökerekkel. Annak ellenére, hogy az Államokban éltek, Mr. Rilow úgy gondolta, hogy gyermekeinek a Roxfortba kell járniuk, hiszen az volt a világ legjobb mágusakadémiája. Emiatt az egész család Londonba hoppanált, hogy támogassák legidősebb gyermeküket az iskolakezdés első napján.</p><p>- Biztos, hogy elpakoltál mindent, fiam? – kérdezte Mr. Rilow, szigorú pillantást vetve szőke hajú, törékeny fiára.</p><p>- Igen, apám – bólintott Hänschen magabiztosan, aztán húgai felé fordult. – <em>Vigyázzatok magatokra, és írjatok, amikor csak tudtok, rendben? </em>– jelelte sebesen, mire anyja dühösen elkapta kezeit, és erősen rájuk csapott, mire jó pár fej feléjük fordult.</p><p>- Hänschen, itt ne! – csattant fel az asszony idegesen. </p><p>Hiába volt a Rilow család befolyásos, hiába voltak aranyvérűek, az ellen nem tehettek semmit, hogy legfiatalabb gyermekük, Thea, siketen született. A tízéves lány élete nem volt egyszerű, mert szülei nem is próbáltak meg jelbeszédet tanulni, hogy kommunikálhassanak vele – sőt, erősen ellenezték azt is, hogy Melitta és Hänschen megtanulják, de a fiatalok makacsul ellenálltak az akaratukat. Emiatt a gyerekek és a szülők között láthatatlan határ képződött, és a családjuk szétesni látszott.</p><p>- Szünetben találkozunk – vetette oda szüleinek Häns, aztán megölelte húgait, majd bőröndjét megmarkolva elindult a vonat felé. </p><p>Vissza sem nézett a szüleire. Konokul a lába elé bámult, így próbálva elrejteni könnyáztatta kék szemeit. Bántotta szülei viselkedése. Egyszerűen nem tudta, mi ütött beléjük. Nem tudta, miért nem lehet normális családja, de nagyon is zavarta a dolog. Az persze megszokott volt, hogy megverték, megátkozták és kiabáltak vele, de az, hogy egy egész tömeg előtt…</p><p>***</p><p>- Bocsánat, leülhetek? – nyitotta ki a fülke ajtaját egy nyakigláb, barna hajú, szemüveges fiú. </p><p>- Nem – mondta Hänschen, fel sem nézve. Igaz, a vonat már rég elindult, de ő a gondolataiba merült, emiatt pedig még jobban elszomorodott, ami miatt a szemei még mindig könnyektől csillogtak.</p><p>- Köszi – biccentett az ismeretlen, aztán belépett a kupéba, és leült a szőkével szemben. – Miért sírsz? – kérdezte a tizenegy évesek ártatlan kíváncsiságával.</p><p>- Nem sírok – morogta Häns dacosan, talárja ujjába törölve szemét.</p><p>- Dehogynem – ellenkezett a szemüveges, majd levegőt sem véve folytatta. – Igazán semmi okod bőgni. Ahogy hallottam, nem lesz veszélyes az iskola. A beosztás is egyszerűen fog menni, csak feltesznek egy süveget a fejedre, amelyik megmondja, hogy melyik házba kerülsz… mondjuk, nem tudom, ez pontosan hogy lehetséges, gondolom valamilyen mágia segítségével, de elég érdekes, nem? Szerinted te…</p><p>- Merlinre, te nem tudod befogni a szádat?! – csattant fel idegesen Hänschen, aztán a fiúval nem is foglalkozva felpattant, és elindult másik fülkét keresni. – Miért van az, hogy engem minden idióta megtalál? – dohogta magában, majd megpillantott néhány távoli rokont, és beült melléjük.</p><p>Őszintén, még az aranyvér mániás hülyeségeket is szívesebben hallgatta, mint az idegen fiú folyamatos, levegővétel nélküli magyarázását. Komolyan, a srác előtte sosem beszélgetett emberekkel, vagy mi van? </p><p>***</p><p>A Nagyterem pontosan olyan gyönyörű volt, mint ahogy Mr. Rilow lefestette. Na, jó. Lehet, hogy még annál is gyönyörűbb. A mennyezeten a kinti égbolt képe tündökölt, alatta pedig hangulatos, kissé talán rémisztő gyertyák lebegtek a semmiben. </p><p>A négy hosszú asztal mentén rengeteg diák ült, mindannyian érdeklődve bámulták az érkező gólyákat. Häns egy kicsit kezdett ideges lenne, de azzal nyugtatta magát, hogy úgyis mardekáros lesz, ott pedig minden bizonnyal szerez majd barátokat magának. Már csak azt remélte, hogy a szemüveges fiú, akivel a vonaton találkozott, nem egy házba kerül vele, mert biztos volt benne, hogy egy percet sem lesz képes kibírni a társaságában. </p><p>- Akinek a nevét mondom, idejön hozzám – kezdte az igazgatóhelyettes, egy magas, zöld taláros nő. Minerva McGalagonynak hívták, és ha igaz volt, amit Mr. Rilow mondott, akkor nem volt érdemes visszabeszélni neki, mert nagyon is határozott és erős nő volt. – Fejére teszem a süveget, és a süveg beosztja őt egy házba. </p><p>Hänschen figyelme elkalandozott, így az első pár gólya beosztása teljesen elkerülte a figyelmét. Legközelebb akkor figyelt fel, amikor a Melchior Gabor név kiejtése után a szemüveges fiú lépett fel magabiztosan ez emelvényre.</p><p>- HOLLÓHÁT! – kiáltotta a süveg, mire a kék asztal üdvrivalgásba tört ki, Häns pedig megkönnyebbülten kifújta a levegőt. Azzal nyugtatta magát, hogy ő úgyis a Mardekárba kerül, és onnantól a lehető legkevesebbszer kell majd látnia az idegesítő gyereket. </p><p>Nem sokkal később a saját nevét hallotta, de meg sem lepődött azon, hogy a süveg pár másodperccel később hangosan felkiáltott:</p><p>-  MARDEKÁR!  - Hänschen boldogan csatlakozott a zöldekhez, és már meg sem próbált a beosztásra figyelni.</p><p>Megint elkalandozott, nézelődött, ismerős arcokat keresett a tömegbe, de nem igazán talált senkit. Aztán hirtelen felkapta a fejét, amikor a szeme sarkából jelbeszédet pillantott meg. Egy nála pár évvel idősebb, legfeljebb húsz éves fiú lépett ki az emelvényre. Vörös haja volt, fekete dísztalárt viselt, és jelelt. </p><p>- Ernst Robel! – szólt McGalagony, és egy magas, fekete hajú fiú lépett ki a tömegből. Häns meglepően aranyosnak találta, de rögtön le is szidta magát a gondolat miatt. Fiúkra nem mondhatta, hogy aranyos! </p><p>- HUGRABUG! – kiáltott fel a süveg, mire a vöröske a gólyához lépett, megpaskolta a vállát, majd sebesen lebetűzte neki ujjaival új háza nevét. Ezek után mind a ketten elindultak a sárgák asztalához, a diákok döbbent tekintete kíséretében. </p><p>Láthatóan mindenki össze volt zavarodva, Häns viszont nem. Ő azonnal felismerte a jelbeszédet, és azonnal rájött, hogy Ernst siket. Siket, mégis itt van a Roxfortban, a reménnyel, hogy varázsló lehet majd egy nap. Ez pedig felvidította a Rilow fiút, mert tudta, hogy ha a fekete hajú gólya elkezdheti az iskolát, akkor jövőre Theának is lesz esélye ide járni.</p><p>***</p><p>A Roxfortban haladt az élet, az évnyitó óta hónapok teltek el, olyannyira, hogy a tanév vége már nagyon közel volt. </p><p>Hänschen szerette az iskolát, szerette a nyüzsgést. Viszont egyáltalán nem bánta, hogy egyedül volt, nem bánta, hogy nem vették körül idióták. Igazából boldog volt, hogy az első héten a legtöbben elkönyvelték bunkónak, mert tényleg nem volt szüksége barátokra. Egyedül arra volt szüksége, hogy kitűnően levizsgázzon, és hogy kitalálja, hogy vegye rá a szüleit arra, hogy jövőre Thea is ide járhasson. </p><p>Ezen kívül az ideje nagy részét levelezéssel és tanulással töltötte. Kicsit bánta, hogy végül nem közeledett Ernst Robelhez, de miután a fekete hajú fiú eleinte csak a tolmácsával, Roberttel, majd később Melchior Gaborral töltötte ideje nagy részét, inkább lemondott a tervéről. Persze, az is hozzátartozott a dologhoz, hogy egyetlen egy közös órája sem volt a hugrabugos fiúval – pedig nagyon szívesen kifaggatta volna, hogy is nyert felvételt a Roxfortba, amikor eleve hátrányossággal indult a többiekhez képest.</p><p>***</p><p>Szóval Hänschen tanult, így nem meglepő módon minden vizsgán kitűnően szerepelt. Év végén osztályelső lett – Gaborral együtt -, és jelentősen hozzátett ahhoz is, hogy a Mardekár nyerje meg a házkupát. </p><p>Tehát a szőke fiú bátran kijelenthette, hogy első éve a Roxfortban tökéletesen telt. Igaz, barátai nem lettek, de terve igen, és már tudta, hogy érje el, hogy Thea is varázslóvá válhasson – bár, abban nem volt teljesen biztos, hogy apját meg tudja győzni, de remélte a legjobbakat. </p><p> </p>
  </div>
  