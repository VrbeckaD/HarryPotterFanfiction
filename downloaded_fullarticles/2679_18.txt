
  <div class="userstuff module" role="article">
    <h3 class="landmark heading" id="work">Chapter Text</h3>
    <p>
  <strong>Yuuri w szkole dla czarodziejów</strong>
</p><p>
  <strong>Lekcja pierwsza - Phichit i puszki pigmejskie</strong>
</p><p> </p><p>            Przyszedł kwiecień i do Ice-Wartu wreszcie zawitała wiosna! Na gałęziach Bijącej Sakury zakwitły przesłodko różowe kwiatki, śnieg na dziedzińcu stopniał, a jedyną pamiątką po zimie został lód, utrzymujący się na jeziorze dzięki kilku sprytnym zaklęciom.  </p><p>            Phichit Chulanont biegał po wieży Gryffindroitu, poszukując jedynej szaty, której nie pożarły jego ukochane puszki pigmejskie.</p><p>- Phichit! – z dołu dobiegł zirytowany głos Yuuriego. – Phichit, no chodź! Bo znowu spóźnimy się na Eliksiry…</p><p>- Dobra, okej! Poczekaj, już idę!</p><p>            Ach, a więc <em>tutaj </em>była! Pod należącą do Guang Honga Peleryną Niedowidką. Ech, biedny nieogarnięty Ji… Mógłby lepiej pilnować swoich rzeczy!</p><p>            Phichit szybciutko wdział szatę i wyciągnął telefon, by jak co ranek strzelić sobie pamiątkowe selfie. Już miał biec do Yuuriego, gdy przypomniał sobie, że jeszcze nie pożegnał się z puszkami pigmejskimi.</p><p>            Oparłszy przedramiona i podbródek o klatkę, obdarzył urocze stworzonka czułym spojrzeniem.</p><p>- Jak się dzisiaj mamy, chłopaki? Wyglądacie na bardziej ożywionych niż zwykle. Przepraszam za ten mały metraż, okej? Jak tylko wrócę z zajęć, pozwolę wam pobiegać po pokoju.</p><p>            Neo, Napoleon i Budda zareagowali na te słowa nerwowym przebieraniem łapkami. Phichotowi zrobiło się przykro.</p><p>            Kurde… ale żeby przez tyle czasu tak siedzieć w tej klatce? Znaczy, niby grupa Phichita miała dzisiaj tylko zajęcia z Eliksirów i Transmutacji, no ale mimo wszystko!</p><p>            W końcu Chulanont nie wytrzymał – szybciutko upewnił się, że jest sam w pokoju, po czym wpakował puszki pigmejskie do torby.</p><p>- Wezmę was dzisiaj ze sobą, okej? – wyszeptał, przysuwając do ust palec wskazujący. – Tylko nie mówcie Yuuriemu, dobra? Zawsze robi z igły widły.</p><p>            Już nie pierwszy raz Phichit wyniósł zwierzaki z dormitorium. W zeszłym roku łaziły mu po miotle, gdy brał udział w treningach quidditcha. Raz nawet wziął je ze sobą nad jezioro, by mogły biegać po drzewku, gdy ćwiczył program dowolny.</p><p>            Ach, puszki pigmejskie były doprawdy cudownymi stworzonkami! Nie odstępowały właściciela na krok i uwielbiały się przytulać. Phichit nie mógł zrozumieć, dlaczego były tak mało popularne wśród młodych czarodziejów.</p><p>            Aha, pewnie dlatego że zżerały ubrania.</p><p>            Yuuri czekał na przyjaciela przed kominkiem. Po krótkim kazaniu odnośnie spóźniania się, razem opuścili Wieżę Gryffindroitu i ruszyli na zajęcia. W drodze do lochów minęła ich grupka pierwszorocznych.</p><p>- Patrz: Harry Potter! – pisnęła jedna z dziewczynek.</p><p>- Panie Potter, jestem fanem! – do Yuuriego zamachał jasnowłosy chłopczyk. – Dostanę autograf?</p><p>            Katsuki podniósł torbę, żeby zasłonić twarz.</p><p>- Mam już tego dosyć – jęknął, gdy znaleźli się poza zasięgiem dzieciaków. – Dlaczego wciąż biorą mnie za Pottera? Ja nawet nie wiem, kto to jest!</p><p>- <em>Mówiłem ci</em>, żebyś założył sobie konto na Facebooku – z ust Phichita wyszło kilka karcących cmoknięć. – Wtedy wiedziałbyś, że w Anglii jest szkoła dla czarodziejów, która jest baaaardzo podoba do naszej. Zamiast Ice-wartu mają Hogwart, zamiast Gryffindroitu Gryffindor, zamiast Slytherinburga Slytherin… No i ponoć chodzi tam taki czarnowłosy okularnik, który nazywa się Harry Potter. Ponoć jest jakimś wybrańcem, albo coś…     </p><p>- Przecież to Yurio jest wybrańcem, nie ja!</p><p>Ach, no tak – Jurij Plisetsky! Ten, który przepędził JJ-morta. Wszyscy w Ice-Warcie znali tę historię…</p><p>            Jean-Jacques Leroy był obiecującym uczniem o pokręconej osobowości i jeszcze bardziej skomplikowanym imieniu – tak skomplikowanym, że ludzie zaczęli go nazywać Tym, Którego Imienia Nikomu Nie Chce Się Wymawiać. Biedaczek strasznie się tym przejął. Pewnego razu ochrzcił samego siebie JJ-mortem i obiecał zemstę wszystkim, którzy go nie doceniali. Panoszył się po szkole, wyzywając innych uczniów na pojedynki i w ogóle robiąc z siebie wielkiego megalomana.</p><p>            W końcu dyrektor Yakov stracił cierpliwość. Uznał, że trzeba wreszcie przywołać skurczybyka do porządku! JJ-mort mieszkał w Slytherinburgu, więc to na Slytherinburżan spadła odpowiedzialność doprowadzenia sprawy do końca. Wszyscy liczyli na Viktora Nikiforova. W końcu to on był Prefektem, świetnym łyżwiarzem, jeszcze lepszym czarodziejem i w ogóle legendą szkoły. No, ale niestety – w tamtym czasie Vitya był bardziej zainteresowany zakradaniem się do łaźni Gryffindroitu celem podglądania Yuuriego, więc oznajmił przybranemu Papie, że ma JJ-morta totalnie w poważaniu. Próbowano przekonać go do zmiany zdania, jednak z miernym skutkiem.</p><p>            A zatem wszystkie oczy zwróciły się w stronę młodziutkiego Jurija Plisetskyego. Geniusza, który również mieszkał Slytherinburgu i w przeciwieństwie do starszego kolegi chętnie rwał się do bitki.  </p><p>            Doszło do pojedynku. Zaklęcia latały z zastraszającą prędkością. W pewnym momencie Juraczka miotnął w JJ-morta klątwą <em>Quartrus Salchowus, </em>w skutek czego Leroy obrócił się w powietrzu aż cztery razy! A potem gruchnął na tyłek. Wydawało się, że wynik starcia jest przesądzony. Jednak, kiedy fanki Jurija zaczęły wiwatować, Ten, Którego Imienia Nikomu Nie Chciało Się Wymawiać niespodziewanie podniósł się i zostawił bliznę na psychice Plisetskyego, rzucając nań Zaklęcie Kocich Uszu.</p><p>            Rozpętało się piekło!</p><p>            Wynikiem piekła było rozwalenie połowy szkoły, w tym i gabinetu Ojca Dyrektora. Po JJ-morcie słuch zaginął, a Jurij przeszedł do historii jako Chłopiec Który Się Wkurwił.</p><p>            Phichit był dumny, że udało mu się uwiecznić tamto wydarzenie na zdjęciu. Na samym Instagramie zgromadziło już okrąglutki milion lajków! Miodzio.</p><p>            Chulanont odblokował iphona, by sprawdzić, co ciekawego wydarzyło się dzisiaj na Fejsie.</p><p>- O kurde! Viktor nie żyje!</p><p>- ŻE CO?! – Yuuri omal nie dostał zawału.</p><p>- Jezu, spokojnie! Nie Nikiforov tylko Krum.</p><p>- Jaki znowu Krum?! Boże, Phichit, nie strasz mnie tak… Przez chwilę myślałem, że umrę!</p><p>- Wyluzuj – Phichit poklepał przyjaciela po plecach. – Twojemu Viktorowi nic się nie stało. Na pewno jest już w klasie razem z resztą Slytherinburżan. Znając jego, pewnie fantazjuje o całowaniu się z tobą pod Bijącą Sakurą.</p><p>            Palce wskazujące Japończyka rytmicznie stukały się czubkami.</p><p>- Pewnie nawet nie wie, że istnieję – ze wzrokiem wbitym w podłogę, wyszeptał Katsuki.</p><p>            Taj przewrócił oczami.</p><p>- Yuuri, Viktor absolutnie za tobą szaleje i wie o tym cała szkoła. Znaczy, chciałem powiedzieć: cała szkoła WYŁĄCZAJĄC CIEBIE!</p><p>- Mówisz mi to, co chcę usłyszeć. Nie ma szans, by ktoś tak odjazdowy jak Viktor zwrócił na mnie uwagę…</p><p>- A pamiętasz ten bal podczas Turnieju Trójlodowego, co się na nim nawaliłeś w trzy dupy?</p><p>- Eee… nie?</p><p>- To nie mamy o czym rozmawiać.</p><p>- Ech, mniejsza o to. Viktor nigdy się mną nie zainteresuje…</p><p>            W tym momencie weszli do klasy. Viktor Nikiforov siedział obok swojego najlepszego kumpla Chrisa Giacomettiego i czytał książkę pod tytułem „Jak oczarować nieśmiałego okularnika”.</p><p>            Długie srebrne włosy były związane w kucyk. Na widok Katsukiego niebieskie oczy rozjaśniły się, a na pięknej twarzy pojawił się uśmiech w kształcie serca.</p><p>- <em>Ohayou</em>, Yuuri! – Viktor wesoło zamachał do oblubieńca.</p><p>            Nieśmiały okularnik zaczerwienił się.</p><p><em>- Z… zdr… zdrastwuj</em>, Viktor! – wybąkał, po czym z przyciśniętą do piersi torbą, pobiegł do swojego kociołka.</p><p>            Czoło Nikiforova opadło na okładkę książki. Chris zaczął klepać przyjaciela po ramieniu, mówiąc coś w stylu „nie martw się, stary, następnym razem ci się uda!”</p><p>            Obserwujący całą scenę Phichit ponuro pokręcił głową. Idąc w stronę Yuuriego, minął Mikiego Crispino i Emila Nekolę, którzy jak zwykle przyszli na zajęcia w kraciastych spódniczkach. Wspomniany przyodziewek był obowiązkowym mundurkiem uczęszczających do Ice-Wartu dziewcząt. A konkretnie przedstawicielek Ravenclony – domu składającego się wyłącznie z czarodziejek płci żeńskiej.</p><p>            Michele nie potrafił pogodzić się z tym stanem rzeczy.</p><p>            Odkąd Łyżwa Przydziału wysłała go do Huffleparyża, żył w ciągłym strachu o cnotę siostry bliźniaczki. Nie pomagało przekonywanie, że Sarcia trafiła do domu „tylko dla kobiet”, gdzie nie miała styczności z żadnymi „napalonymi samcami”. Nie. Miki po prostu <em>musiał </em>jej bronić! Już od pięciu lat starał się o przeniesienie do Ravenclony, a jego najlepszy kumpel, Emil solidaryzował się z nim, w skutek czego obaj chodzili w kieckach.</p><p><em>Ja tam nie narzekam </em>– pomyślał Chulanont. – <em>W końcu dostarczają mi lajków. Jednak dyrektor Yakov ma na ten temat nieco inne zdanie… </em></p><p>            Jak na zawołanie, Feltsman wkroczył do klasy.</p><p>- Będę dzisiaj zastępował profesora Celestino – burknął, ciskając na biurko kajecik z listą obecności.</p><p>- Na Brodę Rasputina, co się stało naszemu biednemu Ciao Ciao? – Dłoń Milki Babichevy powędrowała do ust.</p><p>- Nie będę pokazywał palcem - chłodny wzrok Yakova spoczął na Viktorze i Chrisie – ale jacyś cwaniacy dolali mu do herbaty Eliksiru Nieustającego Wzwodu. Warzenie antidotum potrwa co najmniej czterdzieści osiem godzin. Pozostaje jedynie życzyć biedakowi wytrwałości i dostarczać mu kremu do rąk.</p><p>- Mogę pomóc – zmysłowym tonem zaoferował Szwajcar - Rzucę na niego Zaklęcie Natychmiastowego Dojścia!</p><p>- Możesz o tym zapomnieć, Giacometti – wycedził dyrektor. – Po pięciu ostatnich incydentach, już nikt ci nie zaufa! A już ZWŁASZCZA w sprawie <em>tego typu </em>zaklęć! Przygotujcie się do zajęć, a ja wygłoszę jeszcze kilka oświadczeń. </p><p>            Największy kujonek w szkole, czyli Yuuri, grzecznie wypełnił polecenie. Wyciągnął z torby elegancki notesik, rękawiczki ze smoczej skóry i paczuszkę ziół. Długopis poturlał mu się pod kociołek. Schylając się, Katsuki niechcący zaprezentował Viktorowi otulony obcisłymi dżinsami zadeczek.</p><p>            Usta przystojnego Rosjanina rozchyliły się. Nikiforov zaczął energicznie wachlować się ręką.</p><p>- Oświadczenie numer jeden! – zagrzmiał Yakov. – Ktokolwiek podrzucił mi do gabinetu paczkę Prezerwatyw Wszystkich Smaków, gorzko tego pożałuje! Oczywiście mam głównych podejrzanych, ale w tym przypadku również nie będę pokazywał palcem.</p><p>            Czy raczej – chętnie pokazałby palcem, a nawet wycelował różdżką i miotnął klątwę. Gdyby tylko miał dowody.</p><p>- Oświadczenie numer dwa! Jakieś małe gnojki… i znowu nie będę pokazywał palcem… zakradły się w nocy do klepsydr i zmieniły nazwy waszych domów. Od teraz Gryffindroit to Gryfi Odór, Slytherinburg to Śliski Ryj, Ravenclona to Raj Węcława, a Huffleparyż to Harfi Paw. Mam nadzieję, że cieszycie się z nowych nazw?</p><p>- O tak, i to bardzo! Mógłbym dojść ze szczęścia.</p><p>- To był sarkazm, Giacometti!</p><p>- Ej – niespodziewanie powiedział czyjś głos. – Może to robota Tego, Którego Imienia Nie Chce Nam Się Wymawiać?</p><p>- Do ciężkiej cholery, Ji! – burknął Yakov. – Zdejmij tę cholerną Pelerynę Niedowidkę! Rozumiem, że boisz się ludzi, ale to jeszcze nie powód, by nigdy nie pokazywać gęby. Jak jeszcze raz tak zrobisz, odejmę ci punkty.</p><p>- P-przepraszam – wybąkał zawstydzony Guang Hong.</p><p>- JJ-mort nie miał jak ruszyć naszych klepsydr – ze wzrokiem wbitym w telefon stwierdził Leo. – Na Fejsie piszą, że jest zbyt zajęty uwalnianiem Belli z więzienia. A poza tym, umówmy się: po obrażeniach, których doznał z ręki Jurija, raczej szybko się nie pozbiera.</p><p>- Do ciężkiej cholery, Iglesia! Ile. Razy. Mam. Powtarzać?! Żadnych telefonów na zajęciach! Kurwa mać… Właśnie <em>dlatego </em>nie nadaję się do prowadzenia zastępstw!</p><p>            Dyrektor wytarł sobie czoło chusteczką.  Rozwścieczone spojrzenia, które co chwilę posyłał Viktorowi i Chrisowi, nie były dla nikogo zaskoczeniem. Ci dwaj od zawsze mieli reputację klasowych łobuziaków. Jeśli wierzyć Chłopcu Który Się Wkurwił, połowę wolnego czasu spędzali na wnerwianiu Yakova, a drugą połowę na knowaniach mających na celu spiknięcie Yuuriego z Viktorem.</p><p>            Katsuki <em>wciąż </em>szukał długopisu…</p><p>- Yakov, muszę do toalety - niespodziewanie zaskomlał srebrnowłosy młodzieniec.</p><p>- Już ja ci dam „Yakova”! Niech to szlag, Vitya… Rozmawialiśmy o tym już <em>z milion razy! </em>Wiem, że cię adoptowałem, ale to nie znaczy, że możesz zwracać się do mnie w tak poufały sposób. A przynajmniej nie tutaj. W tej klasie nie jestem „Yakovem”, lecz „profesorem Feltsmanem”.</p><p>- Yakov, no weź… <em>muszę siku! </em></p><p>- DOBRA, KURWA, IDŹ! Tylko szybko wracaj, bo dzisiaj warzymy ważny eliksir!</p><p>            Plecakiem zasłaniając okolice krocza, Nikiforov posłał ponętnemu Japończykowi tęskne spojrzenie, po czym wymknął się z klasy. Dyrektor pokręcił głową.</p><p>- Dzisiaj będziemy warzyć Eliksir Na Kontuzje. Pracujecie w parach. Jak ktoś wysadzi klasę, ma wpierdol. Powodzenia!</p><p>            Pomieszczenie wypełniło się dymem z kilkunastu kociołków.</p><p>- Ach - westchnął Chris – uwielbiam patrzeć, jak mój eliksir <em>dochodzi! </em></p><p>- NIE GADAJ TYLKO PILNUJ OGNIA, GIACOMETTI! – ryknął Yakov.</p><p>Phichit jedynie udawał, że pracuje – w końcu nie po to siedział z największym kujonem w szkole, by samemu odwalać największą robotę. Niech lepiej Yuuri zajmie się eliksirem, a on porobi ludziom pamiątkowe fotki!</p><p>            Telefon z obudową w puszki pigmejskie najpierw skierował się w stronę Georgija. Popovich mieszał w swoim kociołka i z oczami postawionymi w słup powtarzał:</p><p>- Przeznaczenie… zemsta… ŚMIERĆ!</p><p>- Georgi, co ty wyprawiasz?</p><p>            Na dźwięk głosu Yakova, młodzieniec podskoczył.</p><p>- Ja… eee… tego… no… warzę Eliksir Na Kontuzje, tak jak pan profesor kazał.</p><p>- Nie, Georgi, <em>nie </em>warzysz Eliksiru Na Kontuzje, bo Eliksir Na Kontuzje tak nie capi! Pewnie znowu próbujesz zrobić Eliksir Miłości, co?</p><p>            Rumieniec na policzkach Popovicha był odpowiedzią samą w sobie. Z ust dyrektora wyszło zrezygnowane westchnienie.</p><p>- Ile razy mam ci powtarzać, byś zostawił Anię w spokoju?</p><p>- Ale… ale…</p><p>- Zacznij od początku!</p><p>            Jedno machnięcie różdżki Ojca Dyrektora i kociołek Georgija wypełnił się pustką. Popovich żałośnie pociągnął nosem.</p><p>            W między czasie do klasy powrócił Viktor. On i Chris zaczęli szeptać coś do siebie, rzucając dyskretne spojrzenia w stronę Yuuriego. Yakov zrobił im szybką inspekcję, a kiedy nie zobaczył w kociołku niczego podejrzanego, poszedł sztorcować Leo.</p><p><em>Tak czy siak, pewnie coś knują </em>– wywnioskował Phichit.</p><p>            Ci dwaj mogli być łobuzami, ale byli przede wszystkim <em>cholernie </em>uzdolnionymi uczniami. Dość sprytnymi, by w ostatniej chwili zmienić Eliksir Na Kontuzje w coś zupełnie innego. Cóż… na wszelki wypadek lepiej niczego od nich nie brać!</p><p>            Ostatecznie zajęcia skończyły się bez większych fajerwerków. Yuuri zarobił dla Gryffindroitu jakieś dwadzieścia punktów, Leośkowi skonfiskowano telefon, a Georgi zebrał jeszcze ze trzy nagany za próby uwarzenia Eliksiru Miłosnego. Ciekawie zrobiło się dopiero po wyjściu z klasy. Katsuki i Chulanont zmierzali w stronę sali, w której miała odbyć się Transmutacja, kiedy…</p><p>- Yuuri, Yuuri! Mógłbyś chwilę poczekać?</p><p>            Na widok zmierzających w ich stronę Viktora i Chrisa, Japończyk wydał zakłopotany kwik. Uciekłby, gdyby przyjaciel nie przytrzymał go za rękaw szaty.</p><p>- Taaak? – z sympatycznym uśmiechem spytał Phichit.</p><p>- Yuuri, twój Eliksir Na Kontuzje był taaaaki super – zaszczebiotał Nikiforov. – Jak zawsze byłeś bezbłędny, Prosiaczku!</p><p>- Dz… dz…dz… dz…</p><p>            Aplikacja Katsuki.exe chyba przestała działać.</p><p>- On chciał powiedzieć „dziękuję” – wzdychając, Phichit zwrócił się do Viktora.</p><p>- Tak – nieprzytomnym tonem wyszeptał Yuuri. Nawet na moment nie odrywał cielęcego wzroku od Rosjanina. – <em>Spasiba. </em></p><p>- Przepraszam za niego. Nie wiem, co się z nim dzisiaj dzieje. Zwykle jest bardziej gadatliwy.</p><p>- Nic nie szkodzi – srebrnowłosy przystojniak machnął ręką. – A przechodząc do sedna… Yuuri, zastanawiam się, czy nie spróbowałbyś mojego Eliksiru Na Kontuzje? Chciałem trochę poeksperymentować, więc dodałem do niego kilka japońskich ziół, by zmniejszyć obrzęk.</p><p>- Umm… chętnie bym spróbował - nieśmiało zaczął Katsuki – ale ja nie mam żadnej kontu… iiiiik!</p><p>            Dokładnie w tym momencie Chris uszczypnął Yuuriego w tyłek.</p><p>- Teraz już masz – Szwajcar puścił Rosjaninowi oko.</p><p>- Yuuuuuri, nie możesz pozwolić, by na twoim pośladku pozostał taki <em>paskudny </em>siniak – podsuwając Japończykowi fiolkę z różowym płynem, zaśpiewał Viktor. – Nie będziesz mógł pokazać się w żadnym Onsenie. A przecież jesteś Prefektem i musisz pilnować higieny!</p><p>- C-cóż… ch-chyba masz rację?</p><p>            Obserwujący całą scenę Phichit trzymał telefon w pogotowiu. Ciekawe, co tym razem wymyślili ci dwaj? Chyba nie byliby na tyle głupi, by uwarzyć Eliksir Miłosny, prawda? Przecież to jasne, że i bez niego Yuuri bujał się w Viktorze na zabój!</p><p>            Nie, nie to był Eliksir Miłosny. To było coś <em>znacznie gorszego. </em></p><p>            Ledwo ostatnia kropla różowego płynu została połknięta, a z ciała Japończyka zniknęły wszystkie ubrania. Dosłownie – <em>wszystkie! </em>Łącznie z gaciami…</p><p>- Oooch, Buddo! – zapiszczał zachwycony Phichit.</p><p>            Yuuri też zaczął piszczeć - tyle że w jego przypadku nie był to wyraz radości. Spanikowany Katsuki stał na środku korytarza, goluteńki, jakby dopiero co wyszedł z gorących źródeł. Viktor szybciutko otulił go swoją szatą. Następnie pochylił się i jednym zwinnym ruchem wziął oblubieńca na ręce.</p><p>-Oooch, Yuuri, <em>tak mi przykro! </em>– wymruczał. – Chyba pokręciliśmy coś z Chrisem i zamiast Eliksiru Na Kontuzje przygotowaliśmy Eliksir Nagości. No nic… Chodź, <em>moye zoloto! </em>Zabiorę cię do Wieży Slytherinburga i znajdziemy ci jakieś ładne ciuszki.</p><p>            Dumnym krokiem Nikiforov skierował się w stronę zachodniej części zamku. Z zawiniątka, które niósł, wystawały tylko gołe stópki, para okularów i szopa ciemnych włosów.</p><p>- A… - nieśmiało zagaił Yuuri. – A kiedy odzyskam moją szatę, moje dżinsy i mój mundurek?</p><p>- Odzyskasz?! – prychnął Viktor. – O nie, Prosiaczku<em>! </em>Tego <em>paskudztwa </em>to ty już <em>nie założysz! </em>Jak można nosić coś tak niemodnego? A zwłaszcza ten krawat… ugh! Odkąd pierwszy raz cię w nim zobaczyłem, marzyłem o tym, żeby go spalić. No, ewentualnie związać cię nim, ale o tym to już porozmawiamy u mnie w sypialni.</p><p>            Nikiforov i Katsuki wkrótce zniknęli za rogiem.</p><p>- Myślałem, że wasze dormitorium jest w lochach? – Phichit zwrócił się do Chrisa.</p><p>- Bo było – westchnął Szwajcar. – Ale odkąd razem z Viktorem zaczadziliśmy Pokój Wspólny dymem z Eliksiru Erotycznego, dyrektor przeniósł nas do wieży. Powiedział, że tak będzie bezpieczniej. Wiesz, tam są okna i tak dalej…</p><p>- No tak. Grunt to BHP.</p><p>- A tak w ogóle, to jak po tej akcji Yuuri nie zajarzy, że Viktor na niego leci, to chyba pozostanie nam tylko <em>Felix Fellatius. </em></p><p>            Phichit nie był pewien, czy chce wiedzieć, czym jest <em>Felix Fellatius. </em>Ale lepiej dla Yuuriego, by wreszcie zakumał, co było na rzeczy.</p><p>            Pełni wielkich nadziei, Giacometti i Chulanont pobiegli na Transmutację. Ledwo zdążyli na sprawdzanie obecności.</p><p>- Gdzie Katsuki i Nikiforov? – spytała profesor Baranowska.</p><p>- Nieobecni – odparł Chris.</p><p>- A z jakiego powodu?</p><p>- Kopulują.</p><p>            Żelazna Dama Ice-Wartu uniosła brew.</p><p>- Och, niech już pani profesor im odpuści! – rzuciła Mila Babicheva.</p><p>- Właśnie! – zawtórował jej rozmarzony Georgi. – Cóż może być lepszym powodem do opuszczania zajęć niż <em>miłość? </em></p><p>- A poza tym, chyba wszyscy zgadzamy się co do faktu, że te ich „nieodwzajemnione” zaloty trwają już zdecydowanie zbyt długo – kręcąc głową, podsumował Chris.</p><p>            Profesor Lilia zastanowiła się chwilę.</p><p>- Może masz rację, Giacometti? – stwierdziła w końcu. – No dobrze. Tym razem im odpuszczę. Skoro mówisz, że właśnie w tej chwili budują związek, to w imię wyższego dobra mogę im wybaczyć tę jedną nieobecność. Przynajmniej Yakov będzie miał trochę spokoju… A wracając do naszych zajęć, proszę, by każdy oddał mi esej z zamieniania hokejówek na figurówki.</p><p>            Phichit gwałtownie wyprostował się na krześle. O cholera! Zupełnie zapomniał o tym przeklętym eseju…</p><p>- Eee… - przywołując na twarz wyćwiczony uśmiech grzecznego dziecka, podniósł rękę. – Wie pani, co, pani profesor?</p><p>- Nie, nie wiem, <em>co</em>, Chulanont – Lilia groźnie zwęziła oczy. – Ale podejrzewam, że mi się to <em>nie spodoba. </em></p><p>- Bo ja tak sobie pomyślałem… pisanie wypracowań na papierze jest takie <em>staroświeckie! </em>Dostałem ostatnio rewelacyjnego laptopa od mojego mugolskiego wujka. Gdybym mógł przesłać moje wypracowanie mejlem, to…</p><p>- Panie Chulanont! To, że w przeciwieństwie do tych zacofanych Anglików z Hogwartu umiemy korzystać z mugolskich cudów techniki, jeszcze nie znaczy, że powinniśmy to robić non-stop! Wie pan, czym by się to mogło skończyć? Zupełnie utracilibyśmy nasze czarodziejskie zdolności! Niech pan bierze przykład z dyrektora Yakova. On <em>bez problemu </em>potrafi się obyć bez tych śmiesznych mugolskich zabawek! Nie ma nawet <em>telefonu! </em>Co by było, gdyby zaczął szpiegować uczniów za pomocą programów szpiegowskich, zamiast po ludzku korzystać z legilimencji?</p><p>            Phichit miał zamiar powiedzieć, że dyrektor Yakov korzystał <em>zarówno </em>z programów szpiegowskich, <em>jak i </em>legilimencji. Na szczęście, w porę ugryzł się w język. Jednocześnie uświadomił sobie, że bardzo chce wiedzieć, jakim cudem Feltsman ukrył przed surową żoną fakt posiadania telefonu.</p><p>- I tak jestem dla pana nazbyt wyrozumiała, Chulanont! – zagrzmiała Lilia. – W końcu pozwalam panu przynosić wypracowania wydrukowane na papierze. Ale na mejle nie zamierzam się zgadzać!</p><p>- Kiedy pani profesor… Proszę, tylko ten jeden jedyny raz! <em>Miałem </em>to wypracowanie, ale puszki pigmejskie mi zjadły! Wziąłem je dzisiaj ze sobą na zajęcia. Moje puszki, w sensie.  </p><p>- Ach, tak? W takim razie proszę mi zaprezentować te pańskie puszki, Chulanont!</p><p>            Myśli Phichita wydały ryk triumfu! Sprytny Taj był bardzo dumny ze swojej strategii zjedzonego wypracowania. Wiedział z wiarygodnego źródła, że profesor Baranowska też miała kiedyś puszka pigmejskiego i dlatego odpuszczała uczniom, których eseje padły ofiarą apetytu uroczych stworzonek.</p><p>            Okej, to teraz wystarczyło jedynie pokazać chłopaków i będzie miał dwanaście godzin na napisanie tego przeklętego… Hę? Ale zaraz. <em>Gdzie puszki?!</em></p><p>            Chulanont wpatrywał się we wnętrze swojej torby z miną Yuuriego wpatrującego się w kartę Czekoladowej Żaby, na której <em>nie było </em>Viktora Nikiforova. Ta sama mieszanina szoku i rozczarowania!</p><p>- O kurde – wybąkał przerażony Taj. – Nie ma ich.</p><p>- Słucham?</p><p>- Nie ma ich… NIE MA MOICH PUSZKÓW! O Buddo, co mogło się z nimi…</p><p>- Proszę natychmiast skończyć tę grę aktorską, Chulanont! Próbował mnie pan oszukać, więc poniesie pan konsekwencje. Na środę dostarczy mi pan wypracowanie, którego pan dzisiaj nie przyniósł ORAZ dodatkowe wypracowanie o zmienianiu <em>Agape </em>w <em>Erosa. </em>To materiał spoza podręcznika, więc lepiej niech się pan <em>przyłoży! </em>A tymczasem, wracamy do dzisiejszych zajęć…</p><p>            Przedramiona Taja z cichym stukotem opadły na biurko. Phichit złapał się za głowę. Tym dodatkowym wypracowaniem to się specjalnie nie przejął – żaden problem, zawsze może zerżnąć od Yuuriego. Ale co, u diabła, stało się z jego puszkami?!</p><p>
  <img src="https://d.wattpad.com/story_parts/568513378/images/152a501d5561aefc44160705359.jpg" alt="Phichi" width="353" height="264" data-pagespeed-url-hash="1065499593" onload="pagespeed.CriticalImages.checkImageForCriticality(this);" data-pagespeed-url-hash="1065499593" onload="pagespeed.CriticalImages.checkImageForCriticality(this);"/>
</p><p> </p><p>Dziękuję wszystkim cudownym czytelnikom (zalogowanym oraz gościom) za<strong> <u>komentarze</u> i <u>kudosy</u>! </strong></p><p>Jesteście fantastyczni. Dzięki waszemu wsparciu czuję się zmotywowana do pracy! Trzymajcie się cieplutko i see you next chapter! </p><p>Ten śliczny obrazek to dzieło <strong>Stokrot. </strong>Ciepłe słowa dla artystki mile widziane ;)</p>
  </div>
  