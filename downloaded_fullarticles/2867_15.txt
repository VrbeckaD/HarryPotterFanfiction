
  <div class="userstuff module" role="article">
    <h3 class="landmark heading" id="work">Chapter Text</h3>
    <p>
  <i>Tłum ludzi biegnie przez mój pokój</i><br/>
<i>każdy chce powiedzieć to</i><br/>
<i>co doskonale wiem</i><br/>
<i>a przecież miał być, miał być spokój</i><br/>
<i>chwila głuchej ciszy, twardy sen</i>
</p>
<p></p><center></center>Znowu grzmi. Przekręcam się na prawy bok, podciągając kolana do piersi i oplatam je ramionami. Mam wrażenie, że przy każdym grzmocie moje jelita skręcają się, wprawiając ciało w drżenie. Ale nie, skurcze są zdecydowanie częstsze, jednak dobiegające zza okna dźwięki pozwalają w jakimś stopniu zapanować mi nad bólem.<br/>Ile to już trwa?<br/>Zwlekam się spocony z łóżka i chwiejnym krokiem zmierzam do łazienki. Zapalam pojedynczą świetlówkę zwisającą z sufitu, po czym przetrząsam kufer wypełniony starannie opisanymi fiolkami. Znajduję odpowiedni eliksir i, pomagając sobie zębami, otwieram buteleczkę, po czym jej zawartość wlewam sobie do gardła. Skurcze na moment ustępuję, zamiast tego czuję gorąco w piersi i na chwilę przed tym, nim moje ciało zgina się, a żółć podchodzi do gardła, udaje mi się jeszcze pochylić nad toaletą. Po wszystkim przepłukuję usta i wycieram je dokładnie papierem. Nienawidzę tego. Czasami mam już dosyć, czasami żałuję, że ugryzienie nie było śmiertelne, że przewidziałem to wszystko i się zabezpieczyłem.<br/>Niedostatecznie.<br/>Ile to jeszcze potrwa?<br/>Według moich obliczeń pozostały cztery dni i wszystko powinno wrócić do normy. Chociaż wiem, że już nigdy nic nie będzie takie samo.<br/>Wojna się skończyła.<br/>Kiedy sobie o tym przypominam, moje usta wykrzywia słaby uśmiech. Nigdy tak naprawdę w to nie wierzyłem. Ale to dobrze, dzięki temu mogłem się pozytywnie zaskoczyć, zamiast sromotnie zawieść.<br/>Odkręcam wodę i podnoszę z ziemi średniej wielkości miskę, którą wypełniam do połowy gorącą wodą, po czym łapię za niewielki ręcznik i kieruję się z powrotem do sypialni. Wsuwam się pod kołdrę, a kiedy za oknem niebo jaśnienie w towarzystwie intensywnej błyskawicy, moczę ręcznik w wodzie. Parzy moje dłonie, ale nie zwracam na to większej uwagi, zamiast tego kładę się i umieszczam gorący materiał na mojej szyi w miejscu ugryzienia.<br/>Na moment ogarnia mnie ulga, a powieki trzepoczą ciężko, zanim na dobre opadają.<br/>Chciałbym móc zasnąć. Mój wymęczony umysł tego potrzebuje, ale wciąż jest zbyt wiele kwestii do przemyślenia, decyzji do podjęcia.<br/>Nagle słyszę łomot.<br/>Otwieram oczy, ale nie mam siły, by się podnieść, zużyłem całą energię na ostatnią wizytę w toalecie. Minie kilka godzin, nim znowu będę zdolny do takiego wysiłku.<br/>Słyszę go znowu, intensywniejszy, bardziej natarczywy.<br/>Krzywię się, zastanawiając się, co się zaraz wydarzy. Domu, w którym się znajduję, nie chronią żadne zaklęcia. Chwilowo nie ma we mnie zbyt wiele magii, ale wiem, że ten stan jest wyłącznie przejściowy. Muszę tylko go przetrwać i wszystko będzie dobrze.<br/>Słyszę, jak drzwi otwierają się z hukiem i kulę się na swoim posłaniu. Nie mam nawet siły, by odwrócić się w kierunku wejścia do pokoju.<br/>Zaciskam powieki, mając nadzieję, że to tylko mój umysł płata mi figle. Śmieję się wewnętrznie. Ogromną ironią by było, abym po tym wszystkim, co przetrwałem, zginął teraz z ręki przypadkowej osoby.<br/>Słyszę szybkie kroki. Intruz jest jeden. I najwyraźniej kogoś szuka. Być może jest to jakiś nocny złodziejaszek, który chce się upewnić, że nikt nie przeszkodzi mu w wynoszeniu jego łupu.<br/>Nagle kroki zmierzają w moją stronę, a ja jestem w stanie usłyszeć nierówny oddech, a później coś innego, jakby zachłyśnięcie się?<br/>Zmuszam się, aby odwrócić się w stronę, z której dobiegł mnie dźwięk. Krzywię się z bólu, ale nie poddaję się, chcę spojrzeć w oczy temu, kto zaraz to zakończy.<br/>Ale kiedy już leżę odpowiednio, a mój wzrok spoczywa na bladej, zawieszonej w powietrzu twarzy, nie mogę uwierzyć w to, co widzę.<br/>Nie jestem w stanie wydobyć z siebie głosu, dlatego tylko patrzę przeszywającym wzrokiem i, z całych sił, staram się unieść brew. Ta wpierw drga niespokojnie, po czym wygina się wedle moim oczekiwaniom.<br/>― Profesorze Snape… To naprawdę pan?<br/>Idiota. Nic nowego, mam ochotę jak najszybciej się go stąd pozbyć, ale nawet jeśli byłoby to tym, czego pragnę najbardziej, nic z tego. Patrzę tylko na niego z politowaniem, a moje zmęczone ciało reaguje coraz słabiej. Przynajmniej do momentu, kiedy skurcze wracają, a moje ciało wygina się mimo mojej woli. Opuszczam wzrok, poddając się. Nie potrafię myśleć o niczym innym, jak tym, że to właśnie on widzi mnie w takim stanie. Zaciskam powieki.<br/>Mam już dość. Naprawdę dość.<br/>Słyszę jego kroki i mam ochotę wrzasnąć, by się stąd wynosił, ale kiedy otwieram usta, wydobywa się z nich tylko niezrozumiały pomruk.<br/>Uchylam powieki i widzę jego przerażony wzrok. Unosi dłoń i sięga w moją stronę. Drżące palce są coraz bliżej, a ja zastanawiam się, o co mu chodzi. Zamieram, oczekując i nagle czuję, jak chłodny już ręcznik znika z moje szyi. Potter przygląda mi się przez dłuższą chwilę.<br/>― Nie sądziłem… Myślałem… Dlaczego się pan ukrył? Myśleliśmy, że pan nie żyje, ale Dumbledore kazał mi szukać, był tak pewien...<br/>To dla mnie nowość. Nie spodziewałem się, że starzec na tym cholernym obrazie może się do czegoś przydać. Raczej oczekiwałem, że teraz, gdy Czarny Pan został zgładzony, zajmie się już tylko przyziemnymi rzeczami i przestanie rozpamiętywać przeszłość. Najwyraźniej nie znałem go tak dobrze, jak mi się wydawało.<br/>Potter pojawia się w moim polu widzenia i nagle czuję, jak chłodny już materiał znika z mojej szyi, po czym słyszę chlupot wody, kiedy ręcznik zostaje zanurzony w misce. Po niespełna minucie na powrót ląduje na mojej szyi. Poruszam nieco głową, a moje powieki znowu opadają. Jestem wykończony, a ta krótka ulga nie pomaga mi w utrzymaniu przytomności.<br/>Nagle słyszę cichy pomruk i czuję, że nie jestem już w stanie dłużej walczyć. Mam wrażenie, jakbym opadał, coraz głębiej i głębiej, a ostatnim, co słyszę, jest szept.<br/>― Spłacę swój dług.<br/>-<br/>Kiedy otwieram oczy, czuję się, jakbym mógł zrobić wszystko. Poruszam na próbę kończynami i z zadowoleniem stwierdzam, że jest ze mną dużo lepiej. Wciąż czuję skurcze, ale są zdecydowanie mniej dotkliwe. W pierwszej chwili myślę, że efekt jadu Nagini szybciej się cofa, wówczas jednak spostrzegam śpiącego Pottera z różdżką w dłoni.<br/>Wzdycham. Najwyraźniej podczas swojej małej podróży dzieciak podszkolił się w sztuce leczniczej. Nie chcę tego przyznać, ale w jakimś stopniu cieszę się, że mnie odnalazł. Gdyby nie to, prawdopodobnie dzisiaj już odchodziłbym od zmysłów, nie mogąc spać ani funkcjonować, będąc jednym wielkim bólem.<br/>Nie wiem, czy Potter rzucił na mnie jakieś zaklęcie monitorujące, czy po prostu poczuł przewiercający go na wylot wzrok, ale nagle otwiera oczy i uśmiecha się z ulgą na mój widok.<br/>― Bałem się, że nie przeżyje pan tej nocy. To było straszne…<br/>Dzieciak jest naprawdę przejęty, co nieco mnie zaskakuje. Prawdopodobnie jednak jego dziwnemu zachowaniu winne są wspomnienia, które musiał przejrzeć, skoro obaj wciąż chodzimy po tym świecie.<br/>― Żyję. Możesz odejść ― mówię cicho, nie zaskoczony tym, jak chrapliwy jest mój głos.<br/>Nie mam ani czasu, ani ochoty na rozmowy. A już w szczególności z nim. Liczę wręcz, że to ostatni raz, kiedy go widzę.<br/>― Ale…<br/>― Wynoś się, Potter! ― podnoszę głos. Patrzy na mnie niepewnie, po czym podnosi się z fotela i wychodzi.<br/>Kiedy słyszę trzask zamykanych drzwi i czuję, jak ból powraca, wiem już, że będę żałował mojej decyzji.<br/>Obracam się jednak na bok i wlepiam wzrok w nierówności ściany, czekając na kolejną falę skurczów.<p>HhHhHhHhHhhHhHHhhHH<br/>
</p><p>
Kiedy wychodzę za drzwi, osuwam się na ziemię. Nie byłem w stanie dłużej się kontrolować. Żadne z leczniczych zaklęć tak po prostu nie działało, ale znalazłem inny sposób. Być może nie było to najmądrzejsze, ale nic innego nie udało mu się wymyślić. Magia krwi tak naprawdę nie jest skomplikowana, a przynajmniej nie dla kogoś takiego jak ja, kogoś, kto od początku miał w sobie więcej doświadczonej magii niż ktokolwiek inny, nie dla kogoś, kto dzielił swoje ciało, rdzeń magiczny i umysł z horkruksem najpotężniejszego czarnoksiężnika wszech czasów. Jestem pewien, że Snape się nawet nie zorientował, nie miał prawa. Kiedy udało mi się go uśpić, pobrałem jedynie kilka kropli jego krwi z wciąż jątrzącej się rany na jego szyi. Dzięki temu na te kilka godzin byłem w stanie po prostu wchłaniać jego ból. Podciągam się na rękach i opieram o ścianę. Największa konsekwencja tego, co zrobiłem, wciąż nie jest dla mnie znana. Magia krwi bywa nieprzewidywalna… szczególnie w takiej formie, jakiej użyłem jej ja. Ale to nieistotne. Teraz, gdy wiem to wszystko, jest we mnie zbyt wiele sprzecznych uczuć. Szaleję.<br/>
Lat upokorzeń nie jestem w stanie nawet we własnej głowie usprawiedliwić wyłącznie tymi kilkoma wspomnieniami, do których mnie dopuścił. Może i kochał moją matkę i dbał o mnie… na swój sposób, ale nie zmienia to naszej przeszłości. Tych wszystkich bolesnych, niesprawiedliwych słów, które wypowiedział, myśli, które zaszczepił w moim umyśle.<br/>
Ale i tak czuję, jakobym miał wobec niego dług. Chcąc nie chcąc, nie wiem, czy Bitwa o Hogwart skończyłaby się w ten sam sposób, gdyby nie wiedza, którą otrzymałem od tego mężczyzny. Czy w ogóle doszlibyśmy do tego miejsca, gdyby nie pomagał nam poza granicami Hogwartu. To zbyt wiele.<br/>
Wojna trwała zbyt długo, samo poszukiwanie horkruksów jedynie z niewielkimi wskazówkami zajęło mi zbyt wiele lat.<br/>
Z trudem odchylam głowę, po czym uderzam nią w ścianę, zaciskając zęby przepełniony bólem. Ta wojna zabrała ze sobą tak wiele istnień…<br/>
Czuję piekące mnie w oczy łzy. Mrugam szybko. Nie, to nie jest na to czas.<br/>
Biorę głęboki wdech i podnoszę się z trudem z ziemi. Zaglądam ostrożnie przez okno i widzę, że Snape na powrót kuli się na swoim łóżku. Wzdycham i odchylam głowę, ściągając ograniczenia z naszego połączenia. Moje powieki drgają, kiedy oczy uciekają mi w głąb czaszki, a ja sam tracę przytomność.<br/>
</p><p>
sSsSsSsSsSsSsSSss<br/>
</p><p>
Po wyjściu Pottera ból wraca, a ja nie znoszę chłopaka jeszcze bardziej niż wcześniej. Nie wiem, co takiego zrobił, ale moje ciało zdaje się pogrążyć w agonii. Z trudem jestem w stanie zebrać myśli. Nie wiem, czy rzeczywiście czuję się gorzej, czy być może przez te kilka godzin moje ciało i umysł zdążyło od niego na tyle odwyknąć, by teraz ciężej było im go znieść. Nieważne, przetrwam.<br/>
Przygryzam wnętrze policzków, chcąc chociaż na moment odwrócić swoją uwagę innym rodzajem bólu i z przyjemnością czuję krew rozlewającą się po moim języku. Badam nim niewielkie wgłębienia, które powstały w wyniku mojego działania, po czym rozchylam usta i zaczynam oddychać powoli. Zapach krwi uderza moje nozdrza.<br/>
I nagle, ból znowu odchodzi. Marszczę czoło, rozglądając się wokół. Pottera nigdzie nie ma, co więc jest źródłem mojego lepszego samopoczucia. Powoli udaje mi się zwlec z łóżka, kiedy nachodzą mnie podejrzenia, że wbrew moim oczekiwaniom, chłopak wcale nie odszedł.<br/>
Kiedy wyglądam przez okno, czuję, jak mój umysł zajmuje lęk. Potter leży tam, blady, ze strużką krwi sączącą się spomiędzy jego rozchylonych warg i nosa. Warczę pod nosem i nie kłopocząc się sięganiem po szlafrok czy jakiekolwiek ciepłe odzienie, po prostu wychodzę z pomieszczenia, a później i domu. Poruszam się niezgrabnie; część mojego ciała jeszcze nie zwalczyła wcześniejszego paraliżu, jaki ogarnął je po ugryzieniu Nagini, ale to teraz nie ma znaczenia. Najwyraźniej Potter nie chce pozwolić mi na odpoczynek po tych wszystkich latach.<br/>
Kucam przy nim, nie zważając na chłód i potrząsam za ramię.<br/>
― Potter ― mówię chrapliwym głosem, po czym odchrząkam i powtarzam nieco głośniej: ― Potter, wstawaj!<br/>
Nic.<br/>
Zamykam oczy, starając się nie pozwalać sobie na te wszystkie przykre słowa, które momentalnie rozlegają się w mojej głowie. Łapię bachora za ramiona i powoli wciągam do domu. Jest mi ciężko i czuję krople potu występujące na moje czoło. Gdy w końcu udaje mi się dociągnąć go do sypialni, zostawiam go na podłodze i idę do łazienki po moje eliksiry. Nie mam pojęcia, co się z nim dzieje, a nie mogąc użyć magii, zbyt wiele nie jestem w stanie teraz zrobić. Odkorkowuję dwa eliksiry; jeden z nich wlewam chłopakowi do gardła powolnym ruchem, by upewnić się, że ten wciąż ma odruch połykania. Drugim eliksirem kroplę jego czoło, po czym energicznymi ruchami wmasowuję go w jego skronie.<br/>
Momentalnie otwiera oczy, a ja cofam się, przysiadając na piętach.<br/>
― Co tu się dzieje? ― mówię cichym, acz przepełnionym złością głosem. Przez moment Potter patrzy na mnie niezrozumiałym wzrokiem, po czym jego oczy rozszerzają się, a on sam próbuje się podnieść. Bez skutku.<br/>
― Potter?! ― ponawiam pytanie, łapiąc go za rękę. W tej chwili, zupełnie jakbym przeciął mu ciało, Potter zwija się w pół, łapiąc spazmatyczne oddechy. Przyglądam mu się i nagle uderza mnie zrozumienie. Nie wiem, co mam czuć. Wdzięczność czy złość jeszcze większą niż chwilę wcześniej.<br/>
― Głupcze! ― Jest wszystkim, na co się zdobywam, jednak widząc niezrozumiały wzrok chłopaka, dodaję. ― Przerwij zaklęcie, sam sobie poradzę!<br/>
Potter tylko kręci głową i się ode mnie odsuwa, po czym, wspomagając się drżącymi rękami, próbuje wstać. Patrzy na mnie bystrymi, acz przepełnionymi bólem oczami i szepcze:<br/>
― Po prostu mi pozwól…<br/>
― Nie rozśmieszaj mnie ― prycham, patrząc, jak ten przesuwa się w kierunku fotela. Zastanawiam się, czy jest coś, cokolwiek, co mógłbym zrobić, aby to przerwać. Nic jednak nie przychodzi mi do głowy, nie bez magii.<br/>
Sytuacja jest absurdalna. Jeszcze kilka godzin temu to ja leżałem w męczarniach, to on przyszedł do mojego domu, a teraz role się odwróciły i to ja patrzę na niego z góry, zastanawiając się, co mam zrobić. Mam już przy nim przycupnąć, kiedy nagle staję się świadomy własnego ciała, nieprzyjemnego zapachu w pomieszczeniu, rozdartej, pomiętej koszulki i cienkich bawełnianych spodni. Wycofuję się z pomieszczenia i wyjmuję z szafy dwa swetry. Jeden zarzucam na siebie, z drugim zbliżam się do zwiniętego na ziemi Pottera, który już nawet nie próbuje udawać, że dobrze się czuje. Okrywam go nieco niezdarnie, zastanawiając się, co mam właściwie z nim zrobić, kiedy nagle uświadamiam sobie, że działania Pottera mogły być bardziej bezmyślne niż mi się wydawało.<br/>
Ostrożnie sięgam ku jego szyi, ku miejscu, w którym ukąsiła mnie Nagini i chociaż widzę, że nie chce się zdradzić, czuję, jak tężeje pod moim dotykiem. Idiota.<br/>
― Magia krwi, Potter?! Coś ty sobie myślał…<br/>
Mój umysł wypełnia chaos. Nie wiem, co mam teraz zrobić, jak to przerwać, czego dokładnie użył Potter.<br/>
― Masz się stąd wynosić, słyszysz?! Już! ― Łapię go za ramiona i podciągam na nogi, chwieje się, ale nie walczy ze mną. Wyprowadzam go na zewnątrz, krzywiąc się z powodu mało współpracującego ciężaru w moich ramionach.<br/>
― Teleportuj się, póki jeszcze masz siłę. Nie chcę cię tu więcej widzieć, rozumiesz? ― Kucam przed nim i przytrzymuję głowę, by upewnić się, czy rozumie, co do niego mówię. ― Zwalczę to sam ― dodaję, a on kiwa niepewnie głową. Puszczam go i wracam do domu. Robię sobie jeszcze szybko herbatę i wracam do łóżka,mając nadzieję zasnąć, nim ból powróci.<br/>
Przepełnia mnie lęk. Jeszcze nie wiem, jakie konsekwencje poniesie za sobą działanie chłopaka. </p><p>HhHhHhHhHhHHh</p><p>Leżę zwinięty na boku, ale nie ruszam się. Oddycham głęboko, szukając ucieczki przed bólem we własnym umyśle. Myślę o ostatnich dniach, o mojej śmierci, rozmowie z Dumbledore’em, powrocie i odkryciu istnień, które straciłem już nieodwracalnie. Kiedy po wszystkim w końcu wszedłem do gabinetu dyrektora, czekał na mnie. Na jego twarzy odmalowała się ulga, jednak ja jej nie poczułem. Nie wiem, czego oczekiwałem, ale kiedy stanąłem naprzeciw oprawionego w złote ramy obrazowi, zrozumiałem, że nie jest tym samym, co człowiek w moim umyśle, którego spotkałem na King Cross. Że nie jest dawnym sobą, a jedynie namiastką, podróbką, która zachowała jedynie część wiedzy, która potrafiła imitować emocje, chociaż tak naprawdę ich nie czuła. Brakowało tych radosnych iskierek w oczach ukrytych za okularami połówkami, kiedy starzec uśmiechnął się na mój widok. Nawet jego głos, który na nowo odżył w mojej głowie, był tylko jego echem. Nie wiedziałem, co spodziewałem się usłyszeć, ale z całą pewnością nie były to te słowa… <i>Czy Severus jest z tobą?</i>.<br/>
Nie było go. Powiedziałem Dumbledore’owi o tym, co widziałem, co się wydarzyło, a on wpadł w amok. Nie potrafię tego inaczej określić. Powtarzał, zupełnie, jakby go coś opętało, że Snape musi żyć i trzeba go znaleźć. I chociaż ktoś mógłby powiedzieć, że po tym wszystkim, co przeszedłem w ciągu ostatnich lat, zasługuję na chwilę odpoczynku, to jednak ruszyłem do Wrzeszczącej Chaty. I znalazłem tylko kilka kropli krwi na podłodze.<br/>
Odnalezienie Snape’a zajęło mi siedem dni. Nie było łatwo, jako że nikt tak naprawdę nie wiedział na pewno, gdzie znajdował się jego dom. Ale odnalazłem go. Magia pozostawia za sobą ślad, tak samo było i w tym przypadku, a ja mogłem jedynie dziękować Merlinowi, że Snape uznał, iż świstoklik przenoszący na Princes Road w Redhill nikogo nie zainteresuje. Od razu wiedziałem, że to właściwy adres. Odnalezienie samego domu nie zajęło mi już dużo czasu, jako że Snape nie kłopotał się zaklęciem Fideliusa, podejrzewam zresztą, że nie ufał nikomu, by mógł zostać strażnikiem jego tajemnicy, a oczywistym było, że nie chciał zdradzić Dumbledore’owi, gdzie znajduje się jego kryjówka.<br/>
Z trudnością wspinam się po ścianie i zaglądam przez okno. Zasnął. Uśmiecham się i wciągam głęboko powietrze; otacza mnie jego zapach. Wtulam twarz w ciepły sweter, moją jedyną ochronę przed chłodem. Spoglądam w niebo, wygląda, jakby miało zacząć padać. Sięgam po różdżkę i na próbę chcę przenieść się chociaż kawałek dalej; bez skutku. Pochylam się przez ramię i wymiotuję, kiedy wnętrzności zaczynają mi się skręcać. Skoro Snape wytrzymał tydzień, ja też mogę. W końcu ból ustanie, a przynajmniej mam taką nadzieję. Chowam głowę między kolanami, oddychając ciężko.<br/>
Dlaczego w ogóle tu jestem? Dlaczego uznałem, że to będzie najlepszy sposób na spłacenie mojego długu?<br/>
Prycham, a moje powieki powoli opadają ze zmęczenia.<br/>
―<br/>
Kiedy otwieram oczy, zmierzcha. Przekręcam się na bok i momentalnie wymiotuję żółcią. Nie byłem w stanie zasnąć, zamiast tego zatraciłem się w moich myślach, starając odciąć się od bólu. Miotały mną sprzeczne uczucia. Czy to wszystko jest czegoś warte? Cierpię za mężczyznę, który mnie nienawidzi, który widzi we mnie pasożyta, przyczynę śmierci swojej przyjaciółki z dzieciństwa. Mrugam, by odgonić łzy. Jednocześnie ulżyłem w bólu mężczyźnie, który czuł go latami. Myślę o wizjach, które zsyłał na mnie horkruks Voldemorta. O torturach, o cruciatusie. Latach, które Snape spędził, będąc podwójnym szpiegiem, oszukując, ryzykując, będąc znienawidzonym przez obydwie strony.<br/>
Przygryzam policzek.<br/>
Wytrzymam.<br/>
Snape zasłużył na chwilę ulgi. Zasłużył, by żyć.<br/>
―<br/>
Myślę o Ronie i Hermionie. O ich wychudzonych ciałach spoczywających w łóżkach w Świętym Mungo. Obiecałem, że do nich wrócę i widziałem wiarę w ich oczach. Oboje stracili tak wiele… Muszę wspominać wszystkich, którzy odeszli. Czasami jeszcze mam wrażenie, że jestem winien każdej jednej śmierci, nawet, jeśli to nie prawda. To nie ja rozpętałem to piekło, po prostu znalazłem się w jego centrum. Ale to nigdy nie była moja wina. A przynajmniej tak twierdzą inni. Co ja o tym sądzę?<br/>
Że świat jest nieźle popierdolony.<br/>
</p><p>
sSsSsSsSsSsSsSSss<br/>
</p><p>
Kiedy się budzę, na zewnątrz jest już ciemno. Przeciągam się ostrożnie i czuję, jak moje serce przyspiesza. Ból nie powrócił. Zamieram ze strachu i klnę pod nosem na własną głupotę. Dlaczego miałbym sądzić, że bachor posłucha? Wypadam z domu i niemal potykam się o skulone ciało, zaledwie kilkanaście cali od miejsca, w którym go zostawiłem. Kucam przy nim i ostrożnie dotykam, sprawdzając, w jakim jest stanie. Jego powieki trzepocą i przez moment patrzy na mnie, mamrocząc coś niezrozumiale. Przepełnia mnie determinacja. Stanowczo wsuwam jedną rękę pod jego kolana, drugą pod plecy i podnoszę go. Jest zaskakująco lekki. Wchodzę z nim do środka i kładę na łóżku, po czym kieruję się po eliksiry. Wlewam kilka z nich chłopakowi do gardła i czekam, aż odzyska przytomność.<br/>
Kiedy podnosi powieki, patrzy na mnie z czymś pomiędzy uśmiechem a grymasem. Wzdycham.<br/>
― Żyjesz ― mówi cicho i ponownie traci przytomność. Ostrożnie okrywam go kołdrą, pamiętając o wszystkich ogniskach bólu, które jeszcze niedawno mnie trawiły.<br/>
I czekam. Nie ma nic, co mógłbym zrobić.<br/>
Wstaję i zaczynam krążyć po domu, szukając czegoś, czegokolwiek, co sprawiłoby, aby więź została przerwana. Zastanawiam się nad tym, ale nic nie przychodzi mi do głowy. W końcu idę do łazienki z miską i wymieniam wodę na gorącą. Wiem, jak chociaż przez chwilę mogę mu ulżyć. Przysiadam na skraju łóżka i umieszczam ręcznik na jego szyi, prosząc Merlina w duszy, by to się w końcu skończyło.</p>
  </div>
  