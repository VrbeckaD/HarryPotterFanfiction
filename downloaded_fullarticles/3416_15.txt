
  <div class="userstuff module" role="article">
    <h3 class="landmark heading" id="work">Chapter Text</h3>
    <p><u>Autore</u>: Ida59 (prosa) Earendil (molti degli inserti poetici) (giugno - novembre 2007)</p>
<p><u>Beta (e lettori “in anteprima”):</u> Nykyo (Astry, Earendil, Mony70, Starliam)</p>
<p><u>Censura</u>: PG</p>
<p><u>Genere:</u> introspettivo, drammatico, romantico.</p>
<p><u>Personaggi</u>: Severus e Crystal, con la partecipazione di Silente, Bellatrix, la famiglia Malfoy, Voldemort, Lupin, McGranitt, il Trio.</p>
<p><u>Pairing</u>: Severus/ Crystal</p>
<p><u>Epoca</u>: HP6 e post HP6</p>
<p><u>Avvertimenti</u>: Nessuno</p>
<p><u>Riassunto:</u> Questa storia ripercorre gli avvenimenti del 6° libro rilevanti per Severus Piton, direttamente visti dai suoi occhi e vissuti attraverso la sua profonda sofferenza e intensa solitudine. Rappresenta quindi la “mia” personale verità su quei terribili fatti, perorata con le accorate parole di difesa di Crystal, quale ultimo atto del mio appassionato sostegno per questo personaggio che tanto amo, prima dell’uscita del 7° libro.</p>
<p>E’ la continuazione di “Luci e ombre del Cristallo – <em>ovvero</em> – La studentessa”, cui seguirà la storia di chiusura della trilogia di Cristallo Nero: “Trasparenza e Purezza del Cristallo – <em>ovvero </em>– La compagna”.</p>
<p><u>Disclaimer</u>: I personaggi ed i luoghi presenti in questa storia non appartengono a me bensì, prevalentemente, a J.K. Rowling e a chi ne detiene i diritti. Il personaggio originale di Crystal, i luoghi non inventati da J.K. Rowling e la trama di questa storia sono invece di mia proprietà ed occorre il mio esplicito e preventivo consenso per pubblicare/tradurre altrove questa storia o una citazione da essa.</p>
<p><u>Nota</u>: La storia è stata interamente pensata, costruita e organizzata nell’estate 2006, quindi molto tempo prima di leggere HP7, anche se la maggior parte è stata scritta (salvo qualche pezzo qua e là) solo dopo. La lettura dell’ultimo libro della saga non ha per nulla modificato la trama della storia, per cui non troverete evidenti spoiler del 7° libro, che già non ci fossero prima della sua pubblicazione: le mie idee, a dir la verità e presuntuosamente parlando, erano anche migliori di quelle di JKR ed è proprio per questo che l’intreccio della fic è rimasto invariato e ripercorre, approfondendole, idee già esposte in tutte le mie storie appartenenti alla raccolta “In difesa di Severus Piton”</p>
<p>Non posso però negare che qualche informazione secondaria di HP7 sia richiamata nella fic, anche se in modo indiretto e mediato. Insomma, potete tranquillamente leggere la storia senza tema di beccarvi spoiler indesiderati sul 7° libro. Quelle minime cose che hanno una certa attinenza con il libro, le individuerete solo dopo aver letto il libro stesso, ammesso che ancora vi ricordiate quello che avete trovato nella mia storia.</p>
<p>Inizialmente questa storia doveva rappresentare la “mia verità” sui fatti del 6° libro ed esporre poi le mie idee sul settimo. Ma, mentre la scrivevo, si è allungata a dismisura e ho deciso di dividerla in due parti, seguendo più o meno la linea temporale dei due libri, anche se questa storia si trascina oltre la fine del sesto anno di scuola, per arrivare fino all’inizio dell’anno scolastico successivo.</p>
<p> </p>
<p><strong>Nota di Earendil</strong> (su EFP noto come Manuel Lanhart) autore di molti inserti poetici, appositamente composti per questa fiction.</p>
<p>Commentando come Beta questa bellissima storia di Ida, e grazie all’ispirazione che le sue pagine hanno saputo infondermi, era sorto in me il desiderio di poter collaborare a questo lavoro, componendo versi che i vari capitoli sembravano suggerirmi.</p>
<p>E così, poiché Ida ha meravigliosamente accettato, ecco pronta la sua lunga e potente storia sull’eroe che ha saputo fare di Severus Piton, e chi ha già letto di lei sa a cosa mi riferisco. Come il prequel di questa storia d’amore e di guerra (mi piace definirla così), anche qui ogni capitolo mostra inserti poetici, di mostri sacri della letteratura non solo italiana… insieme ai miei umilissimi versi, che ho cercato di rendere il più coerenti possibile con la storia.</p>
<p>Fermo restando che il mio è solo un piccolo contributo, sono felice e orgoglioso di aver potuto esprimere in questo modo la mia riguardo a questa unica e intensissima fiction, e ancora un ringraziamento a Ida di avermi concesso tale opportunità.</p>
<p>I versi, infine, giocano spessissimo sui sentimenti del protagonista, nei punti di particolare importanza e drammaticità della storia, ma non solo… troverete una passione smisurata che solo il destino saprà premiare o meno… beh, chi leggerà, vedrà! Insomma, ho approfondito quanto già di esauriente era stato detto dall’autrice nelle parti in prosa, dotate di altrettanta liricità. </p>
<p>La mia è la visione dell’animo in chiaroscuro di Severus Piton, che abbraccia e sposa in tutto e per tutto quella di Ida, con la quale è stato indimenticabile lavorare.</p>
<p> </p>
<h1 align="center">1.    Solo, nell’oscurità</h1>
<p> </p>
<p>
  <em>Tenebre.</em>
</p>
<p>
  <em>Apro gli occhi.</em>
</p>
<p>
  <em>Buio nero ed oscuro.</em>
</p>
<p>
  <em>Ancora una volta chiudo gli occhi, sofferenti, troppo stanchi perché sfuggano ancora a lungo ad un sonno carico d’incubi fin troppo conosciuti.</em>
</p>
<p>
  <em>Di nuovo, solo tenebre.</em>
</p>
<p>
  <em>Buio profondo ed infinito.</em>
</p>
<p>
  <em>Sono avvolto dall’oscurità, che preme anche dentro di me.</em>
</p>
<p>Sono io, l’oscurità.</p>
<p>
  <em> </em>
</p>
<p align="center">
  <em>Non mi sento nessuno salvo un’ombra</em>
</p>
<p align="center">
  <em>di figura non vista e che stupisce,</em>
</p>
<p align="center">
  <em>e in nulla esisto come fredda tenebra.<a href="#_ftn1" name="_ftnref1" rel="nofollow" id="_ftnref1"><strong>[1]</strong></a></em>
</p>
<p> </p>
<p>
  <em>Quattro mesi di notte ininterrotta, senza speranza che il sole possa sorgere di nuovo.</em>
</p>
<p>
  <em>Un lampo verde nella notte, poi solo un profondo e insopprimibile dolore, che strazia la mia anima ormai definitivamente dannata.</em>
</p>
<p>
  <em>Un anno prima di quella notte, avevo già lasciato andare via la mia sola luce, avevo già perduto il mio amore meraviglioso: avevo rinunciato alla mia Crystal, spingendola ad abbandonarmi, spaventandola con le sue paure, allontanandola per sempre da me.</em>
</p>
<p>
  <em>Crystal!</em>
</p>
<p>
  <em>Dolce suono sulle mie labbra, a torturare un povero cuore che non vuole rassegnarsi.</em>
</p>
<p>
  <em>Crystal, mio dolce, delicato, incantevole amore!</em>
</p>
<p>
  <em>Un anno senza di te, fatto d’interminabili giorni d’atroce mancanza, incatenato tra rimpianto e dovere, obbligato a rinnegare l’amore e il calore, ricordi come briciole di felicità che, per pochi giorni, avevano irretito il mio cuore.</em>
</p>
<p><em>Ho voluto</em>, ho dovuto, <em>perdere la mia Crystal, solo sperando di poter sacrificare la mia vita per lui.</em></p>
<p>
  <em>Invece, in quella notte maledetta, due imperdonabili parole, uscite dalle mie labbra di ghiaccio, hanno ucciso l’amicizia ed il sorriso di un vecchio cui volevo bene come a un padre.</em>
</p>
<p>
  <em>Volevo solo morire, Albus!</em>
</p>
<p><em>Invece,</em> ho dovuto vivere.</p>
<p>
  <em>Ed uccidere.</em>
</p>
<p>
  <em>Ancora una volta.</em>
</p>
<p>
  <em>Uccidere te, Albus, l’amicizia e la fiducia, ed insieme seppellire l’amore e la speranza d’un futuro.</em>
</p>
<p>
  <em>Sull’alto della Torre, nelle tenebre della tua fine, trafitte solo dalle stelle verdi del Marchio di morte, ho definitivamente annientato anche la mia anima.</em>
</p>
<p>
  <em>Quel piccolo brandello rimasto, quello che Crystal era amorevolmente riuscita a ricucire, dopo lo strazio della notte in cui ero diventato un mostro ed avevo ucciso solo con l’orrore dei miei ricordi.<a href="#_ftn2" name="_ftnref2" rel="nofollow" id="_ftnref2"><strong>[2]</strong></a></em>
</p>
<p>
  <em>Ho ucciso ancora, ma solo per obbedire ad un amico e salvare un ragazzo, per impedirgli di fare una scelta sbagliata, che io avevo già fatto tanti anni fa, una vita fa, una vita che non mi appartiene più, dedicata ora solo alla vendetta, a distruggere la causa della mia perdizione.</em>
</p>
<p>
  <em>Sono sceso all’Inferno, con la mia anima perduta, condannato a vivere nell’attesa del mio sogno di morte, solo per poter godere, fosse anche solo per un fugace istante, della fine della tua immortalità, Oscuro Signore che hai rubato l’innocenza di un ragazzo troppo infelice e solo, troppo pieno d’odio contro il mondo intero, per poter comprendere il tuo ripugnante inganno, grondante di sangue innocente.</em>
</p>
<p>
  <em>Ora sono qui, immerso nelle tenebre della tua inespugnabile fortezza: m’inchino a baciare la tua veste e ordisco la trama della tua morte.</em>
</p>
<p>
  <em>Sperando solo che, immediatamente dopo, giunga anche la mia agognata fine a liberarmi da quest’incubo che chiamo vita.</em>
</p>
<p align="center"> *</p>
<p>
  <em>Un’altra lunga notte insonne in cui, per sfuggire agli incubi che mi ghermiscono con sottili mani scheletriche, sopraffatto dalle tenebre, dentro e fuori di me, mi abbandono ai ricordi ed al dolore dei rimpianti.</em>
</p>
<p align="center">
  <em> *</em>
</p>
<p align="center">
  <em>Ricordiamo, vita mia,</em>
</p>
<p align="center">
  <em>i nostri pensieri fino al rimpianto.</em>
</p>
<p align="center">
  <em>… … …</em>
</p>
<p align="center">
  <em>Ahimè! Quando ricordo</em>
</p>
<p align="center">
  <em>vorrei poter dimenticare.</em>
</p>
<p align="center">
  <em>… … …</em>
</p>
<p align="center">
  <em>La mia anima è il centro vivo</em>
</p>
<p align="center">
  <em>dei sogni che non ci sono più.</em>
</p>
<p align="center">
  <em>… … …</em>
</p>
<p align="center">
  <em>Com'è facile ricordare</em>
</p>
<p align="center">
  <em>quando la memoria vuoI dire rimpianto!</em>
</p>
<p align="center">
  <em>… … …</em>
</p>
<p align="center">
  <em>Tutta la nostra anima è rimpianto.</em>
</p>
<p align="center">
  <em>Rimpianto di ciò che ricordiamo</em>
</p>
<p align="center">
  <em>e rimpianto di ciò che dimentichiamo.</em>
</p>
<p align="center">
  <em>… … …</em>
</p>
<p align="center">
  <em>Sulla tomba del mio passato</em>
</p>
<p align="center">
  <em>risplende una rosa rossa in pieno rigoglio.</em>
</p>
<p align="center">
  <em>… … …</em>
</p>
<p align="center">
  <em>La nostra vita vuole ricordare</em>
</p>
<p align="center">
  <em>e il nostro desiderio dimenticare.</em>
</p>
<p align="center">
  <em>… … …</em>
</p>
<p align="center">
  <em>La rosa rossa è morta.</em>
</p>
<p align="center">
  <em>Così come quel che ero è ora morto.</em>
</p>
<p align="center">
  <em>… … …</em>
</p>
<p align="center">
  <em>Potessi sperare di dimenticare, pallida cenere,</em>
</p>
<p align="center">
  <em>senza struggermi o rammaricarmi!</em>
</p>
<p align="center">
  <em>O potessi sperare di ricordare</em>
</p>
<p align="center">
  <em>senza desiderare di dimenticare!<a href="#_ftn3" name="_ftnref3" rel="nofollow" id="_ftnref3"><strong>[3]</strong></a></em>
</p>
<p>
  <em> </em>
</p>
<p>
  <em>Il ricordo di te, amore mio, mi assale all’improvviso, ogni volta imprevisto e sempre più doloroso.</em>
</p>
<p>
  <em>S’insinua in profondità nel mio cuore, a farne strazio, mentre il desiderio di te tormenta ogni fibra del mio corpo e con gli occhi della mente ti rivedo, bellissima, sorridente, con gli occhi pieni di luce.</em>
</p>
<p>
  <em>Eri la mia speranza, Crystal, il mio futuro, la rosa rossa che sfioravo delicatamente, con dita tremanti, inebriandomi del tuo profumo.</em>
</p>
<p>
  <em>Ti ho avuto, una sola volta, ed eri mia, meravigliosamente mia, profondamente mia… una sola volta…</em>
</p>
<p>
  <em>Come vorrei poter cancellare ogni ricordo di te, mio dolce amore, e, nell’oblio, smettere di soffrire per la tua mancanza.</em>
</p>
<p>
  <em>Eri un sogno, il mio ultimo sogno, ma anche tu ti sei infranta sulla scia insaziabile delle mie colpe passate, come ogni altra mia illusione.<a href="#_ftn4" name="_ftnref4" rel="nofollow" id="_ftnref4"><strong>[4]</strong></a></em>
</p>
<p>
  <em>Ma tu eri l’utopia più bella e più forte, non solo la chimera di un ragazzo, ma quella di un uomo, ed io in quel miraggio avevo nuovamente creduto, riprendendo a vivere, riuscendo ad accettare me stesso e le mie colpe, per amor tuo.</em>
</p>
<p>
  <em>Perché avevo ancora bisogno di credere nell’amore e nella felicità, per vivere!</em>
</p>
<p>
  <em>Uno splendido sogno, Crystal, durato solo per lo spazio d’un bacio che univa le nostre anime, ed un intenso sussurro che, sulle tue labbra, coniugava il mio nome con l’amore.</em>
</p>
<p>
  <em>La tua anima preziosa ora vive solo nel mio ricordo, unico riflesso di luce concessomi dal mio dannato passato, profumato angolo di Paradiso perduto che ancora mi sostiene ora che sono nuovamente caduto negli abissi, sprofondato da quelle eteree nuvole che tu avevi tessuto per me, dove il sempre dolente rimorso delle mie colpe era una lontana eco terrena che non m’impediva più di vivere ed amare. <a href="#_ftn5" name="_ftnref5" rel="nofollow" id="_ftnref5"><strong>[5]</strong></a></em>
</p>
<p>
  <em>Tra le mie mani, invece, ora stringo solo una rosa appassita: ho dovuto uccidere il tuo amore, per salvarti da me stesso, ma con lui anche io sono morto.</em>
</p>
<p>
  <em>Eppure, ancora piango silenziosamente per te, mio indimenticabile amore, nel silenzio di queste gelide tenebre. </em>
</p>
<p>
  <em>Non si odono angoscianti grida di prigionieri torturati, questa notte, e, orribilmente, quasi me ne dispiaccio: se li udissi, i miei rimorsi mi impedirebbero di sognare il tuo viso, mi negherebbero la lancinante grazia del ricordo dei tuoi baci.</em>
</p>
<p>
  <em>Invece, questa notte, dolorosamente ricordo: il cielo luminoso dei tuoi occhi, l’oro soffice dei lunghi capelli, il profumo intenso ed eccitante, le labbra morbide e calde che incontrano le mie, la pelle fremente sotto le mie dita delicate…</em>
</p>
<p>
  <em>Ricordi strazianti, insopportabilmente dolenti, pieni di un ardente, impossibile amore.</em>
</p>
<p>
  <em>Un uomo non dovrebbe poter ricordare, se non è più capace di sognare.</em>
</p>
<p>
  <em>Un uomo non dovrebbe poter amare, se non è più vivo.</em>
</p>
<p align="center">  </p>
<p>
  <em>Serro forte gli occhi, cancellando il tuo viso, negando lacrime cocenti e disperazione infinita, e ripercorro con la mente gli avvenimenti di questi ultimi sedici mesi, in cui tu non sei più stata nella mia vita. </em>
</p>
<p>
  <em>Voglio ricordare l’inizio della fine e tutto quello che n’è conseguito. </em>
</p>
<p>
  <em>Voglio spietatamente rivedere tutti i miei errori.</em>
</p>
<p>
  <em>E’ l’unico modo per scacciare il tuo ricordo, amore mio, insostenibile tortura per un uomo condannato a vivere senza più poter sognare di amarti.</em>
</p>
<p align="center"> </p>
<p>Forse dovrei cominciare da quella notte scura, nella fredda estate dei Dissennatori, quando hanno bussato alla mia porta. Quel topo di fogna fingeva di dormire in camera sua, mentre io stavo leggendo, come sempre.</p>
<p>Ci sono solo libri, a Spinner’s End, null’altro. </p>
<p>Salvo ricordi, ovviamente infelici.</p>
<p>Tutti questi libri li ho messi io, ho tappezzato tutte le pareti, li ho stipati stretti nelle librerie, affinché i ricordi della mia passata vita in questa casa svanissero. Ma loro sono ancora tutti là, intrappolati nella sottile intercapedine tra muro e libri, tenacemente e dolorosamente vivi, a ricordarmi il bambino che ero ed il giovane che sono diventato. I miei amati libri sono solo una lucente superficie che riflette chi sono io ora, ma non possono annullare il mio passato, non riescono a zittirlo, non sono in grado di modificarlo.<a href="#_ftn6" name="_ftnref6" rel="nofollow" id="_ftnref6">[6]</a></p>
<p>Mi chiedo se sono mai stato veramente felice, nella mia vita, oltre quei brevi istanti con Crystal.</p>
<p>Certo, in quella squallida casa, la felicità non è mai esistita: non per quanto io possa sforzarmi di rammentare.</p>
<p>Solo cupa tristezza, mischiata alle lacrime di mia madre, ed opprimente insoddisfazione, annegata nei liquori scadenti di mio padre.</p>
<p>Ne percepisco ancora il puzzo, insieme con quello della ciminiera, che portava con sé polvere nera che si appiccicava ovunque, sui miei vestiti scompagnati e sui capelli trascurati e sporchi che adombravano un viso troppo magro e pallido.</p>
<p>Così come odo ancora le loro voci stridule e irate, indifferenti alla mia presenza, il rumore secco di uno schiaffo e la bacchetta che rotolava per terra.</p>
<p>Avrebbe potuto fermarlo con un solo gesto, ridurlo all’impotenza con una parola.</p>
<p>Ma non lo ha mai fatto.</p>
<p>Lo amava, come amava me.</p>
<p>A modo suo.</p>
<p>Eppure, ricordo anche i suoi rari baci e le sue carezze affrettate. Ma, soprattutto, rammento l’orgoglio nei suoi occhi neri, proprio come i miei, ed il sorriso che le illuminava appena il volto pallido e arcigno, quando compivo un’involontaria magia.</p>
<p>Poi, le percosse di mio padre, piene di paura per le mie capacità, e quel breve sorriso svaniva dal suo volto, prima che lui se la prendesse anche con lei, accusandola di incoraggiarmi a fare stregonerie.</p>
<p>E gridava, inneggiando a roghi e torture, mentre cercava una nuova bottiglia sul fondo della madia.</p>
<p>Ma non era colpa sua, mi spiegava lei, quando eravamo da soli: non era così, prima di perdere il lavoro, prima che il mondo gli crollasse addosso, prima di scoprire che io ero diverso dagli altri bambini e che anche sua moglie era diversa dalle altre donne.</p>
<p>Non era colpa sua, continuava a ripetermi: Tobias aveva solo paura del nostro potere, perché non riusciva a capirlo.</p>
<p>Così, tanti anni fa, ho commesso la mia prima colpa, senza saperlo, semplicemente venendo al mondo col potere di mago nel sangue.</p>
<p>Perché è stato solo a causa mia che mio padre ha smesso di amare mia madre: quando ha scoperto che io ero un mago e lei una strega.</p>
<p>Aveva ben presto dovuto confessarglielo a seguito delle mie involontarie magie, troppo potere magico che sfuggiva alla mia incapacità di controllo di bimbo di pochi anni.</p>
<p>Non ho impiegato molto tempo a capire che ero io la causa di tutto, anche se mia madre negava: così ho cercato in ogni modo di controllare quel mio potere, di ingabbiarlo e trattenerlo, almeno quando mio padre era presente.</p>
<p>Ma era difficile, troppo difficile, e la magia sfuggiva dalle mie mani infantili, potente ed incontrollabile.</p>
<p>Lui urlava.</p>
<p>Lei piangeva.</p>
<p>Ed io mi rintanavo in un angolo, odiandomi sempre più.</p>
<p>Poi, però, ricordavo il guizzo d’orgoglio negli occhi di mia madre e la sensazione di potere che provavo nel sapere che ero io l’origine di quelle cose strabilianti; così ho incominciato ad esercitarmi, a sforzarmi di trovare dentro di me la chiave di quel potere.</p>
<p>E l’orgoglio balenava ancora negli occhi di mia madre, davanti alle mie crescenti capacità, rendendola bella e di nuovo viva, mentre mi parlava con entusiasmo del mondo dei maghi e del mio brillante futuro, e, violando regole che ancora non conoscevo, m’insegnava incantesimi e sortilegi; per implorarmi, poi, appena passato quell’attimo d’esaltazione, di non usarli mai davanti a Tobias. E, come avevo imparato a fare magie volontarie, usando la sua bacchetta, imparai presto a controllare i miei poteri, che, solo in casi eccezionali, sfuggivano ancora al mio controllo.</p>
<p>Fu tutto inutile: tra i miei genitori vi era ormai l’abisso scavato dalla magia, che mio padre non riusciva né ad accettare né a dimenticare.</p>
<p>Non fargliene una colpa, m’implorava lei, che non aveva mai smesso di amarlo: non è colpa sua, mi ripeteva sempre.</p>
<p>Ma io lo sapevo. No, non era colpa sua.</p>
<p>La colpa era solo mia.</p>
<p>Avevo svelato che esisteva la magia ad un essere troppo fragile per accettarla.</p>
<p>Per anni mi sono chiesto se odiassi mio padre e per anni non ho voluto rispondermi, temendo che la risposta fosse un sì.</p>
<p>Poi, molti anni dopo, ho capito ed ho trovato la risposta sulla sua tomba, prematuramente raggiunta a causa del fegato spappolato dall’alcol. L’ho detto a mia madre, che riposava accanto a lui: aveva voluto raggiungerlo dopo pochi mesi, ritenendosi colpevole della morte dell’uomo, manesco e brutale per paura e per debolezza, che non aveva mai smesso d’amare.</p>
<p>Le ho detto che, sì, l’ho odiato, quando ero ancora troppo bambino per capire che cosa fosse veramente l’odio, ma che dopo, quando ho cominciato a comprendere, mi aveva solo fatto pena, per la sua fragile inferiorità di Babbano in confronto a noi maghi.</p>
<p>Ma che non era colpa sua.</p>
<p>No, non era colpa sua.</p>
<p>Ma neppure mia.</p>
<p>Per quanto tempo, da bambino, mi sono portato dietro questa responsabilità: di aver rovinato il loro amore e le loro vite.</p>
<p>No, non era colpa mia.</p>
<p>No, non lo era.</p>
<p>Però ho impiegato troppo tempo per comprenderlo, ho dovuto compiere tanti errori, troppi, prima di capire la verità.</p>
<p>Me l’ha rivelata un uomo, in una notte nera come questa, piena di disperazione e di sangue.</p>
<p>Me l’ha rivelata il terrore dei suoi occhi, davanti alla mia bacchetta che si alzava su di lui, per ucciderlo, sfogando il mio odio represso.</p>
<p>Me l’hanno rivelata le sue implorazioni, poche parole tremanti mentre si preparava a morire:</p>
<p>- Perché? Perché vuoi uccidermi? Anche io sono un uomo, un uomo come te. Anche se voi mi chiamate Babbano.</p>
<p>Nei suoi occhi, enormi, c’era la stessa paura che albergava in quelli di mio padre, quando mi guardava, bambino, compiere una magia.</p>
<p>- Non è colpa mia, non è colpa mia se sono solo un Babbano.</p>
<p>Ho abbassato la bacchetta e ho chiuso gli occhi.</p>
<p>Erano le stesse parole che mio padre mormorava a mia madre, piangendo, una volta passata la sbornia, pentito di averle fatto del male, ancora una volta.</p>
<p>No, non era colpa tua, papà, non era colpa tua se eri un Babbano.</p>
<p>Perché non è una colpa, non possedere la magia.</p>
<p>La colpa è uccidere.</p>
<p>Ed io l’avevo già fatto troppe volte, fino a quel momento.</p>
<p>Ma non quella sera, non quel Babbano con la stessa paura di mio padre negli occhi.</p>
<p>Questo ho detto a mia madre, sulla loro tomba, ma avrei tanto voluto poterlo dire a lui, a mio padre, che aveva sempre e solo avuto paura d’amarmi.</p>
<p align="center">
  <em> </em>
</p>
<p align="center">Dell'essere umano mi vanto e mi vesto</p>
<p align="center">ma se di effigie bambina fai mostruosità</p>
<p align="center">la morte non alberga nel mio cuore.</p>
<p align="center"> </p>
<p align="center">Il fato volgerà l'innocenza a peccato,</p>
<p align="center">ma del destino io sono l'emblema</p>
<p align="center">di forte ed eterno coraggio.</p>
<p align="center"> </p>
<p align="center">Lascia che il velo cada dall'apparenza,</p>
<p align="center">e in verità sarò me, padre,</p>
<p align="center">nella natura di amarti, e di amarci.<a href="#_ftn7" name="_ftnref7" rel="nofollow" id="_ftnref7">[7]</a></p>
<p align="center"> *</p>
<p>
  <em>In questa interminabile notte nera, ancora una volta i pensieri sfuggono al mio controllo e questo ricordo, così lontano, è tornato a galla, inopportuno e pungente, a rammentarmi altre colpe, quelle che sono all’origine di tutta la desolazione della mia vita.</em>
</p>
<p>
  <em>Scelte sbagliate e colpe imperdonabili, per le quali ho pagato e continuo a pagare, la vera causa di tutti i miei sogni infranti, il motivo a causa del quale ho dovuto perdere anche Crystal. </em>
</p>
<p align="center"> </p>
<p align="center">
  <em>Ma il mio cuore</em>
</p>
<p align="center">
  <em>roso da serpenti, </em>
</p>
<p align="center">
  <em>quello ch’era appeso</em>
</p>
<p align="center">
  <em>all’albero della scienza,</em>
</p>
<p align="center">
  <em>sta in te,</em>
</p>
<p align="center">
  <em>notte nera?</em>
</p>
<p align="center">
  <em>………</em>
</p>
<p align="center">
  <em>Il mio amore errante, </em>
</p>
<p align="center">
  <em>castello cadente,</em>
</p>
<p align="center">
  <em>di ombre arrugginite, </em>
</p>
<p align="center">
  <em>sta in te,</em>
</p>
<p align="center">
  <em>notte nera?</em>
</p>
<p align="center">
  <em>………</em>
</p>
<p align="center">
  <em>O grande dolore!</em>
</p>
<p align="center">
  <em>Nella tua grotta</em>
</p>
<p align="center">
  <em>accetti solo l’ombra.</em>
</p>
<p align="center">
  <em> Non è vero, </em>
</p>
<p align="center">
  <em>notte nera?<a href="#_ftn8" name="_ftnref8" rel="nofollow" id="_ftnref8"><strong>[8]</strong></a></em>
</p>
<p align="center"> </p>
<p>
  <em>Solo io ne sono pienamente responsabile; non una donna infelice, prigioniera del suo sogno d’amore, la cui fine l’aveva resa rinunciataria ed incapace di accudire suo figlio; non un uomo debole, vittima delle proprie paure, che si era rifugiato nell’alcol rifiutando di accettare l’esistenza della magia.</em>
</p>
<p>
  <em>Solo io ho scelto, forse anche sospinto dall’onda di quel rifiuto iniziale, che mille volte si è ripetuto davanti ai miei occhi, da parte di chi mi stava intorno: la mia migliore amica, i compagni di scuola, i professori.</em>
</p>
<p>
  <em>Ma non sono stati loro a scegliere per me.</em>
</p>
<p>
  <em>Io ho scelto l’Oscuro Signore, io ho sbagliato, io ho ucciso.</em>
</p>
<p>
  <em>Loro sono solo rimasti a guardare, alcuni indifferenti, altri preoccupati per me, altri ancora hanno cercato di fermarmi, mentre qualcuno mi ha bellamente spinto nella direzione sbagliata.</em>
</p>
<p>
  <em>Ma nel baratro ci sono entrato io, di mia spontanea volontà, accecato da false promesse e folli ideali. Ancora oggi mi chiedo come ho potuto, proprio io, dalla mente brillante e dalle grandi capacità magiche, cadere in quell’inganno, come ho potuto non capire, perché non mi sono fermato in tempo.</em>
</p>
<p>
  <em>Perché sono stato così cieco da scendere volontariamente all’Inferno?</em>
</p>
<p>
  <em>Una domanda che mi sono posto troppe volte, ormai, e che non ha alcuna logica risposta.</em>
</p>
<p>
  <em>Una scelta sbagliata, senza alcuna scusante.</em>
</p>
<p>
  <em>Poi, solo colpe irrimediabili, per le quali non pagherò mai abbastanza.</em>
</p>
<p>
  <em>Anche se ormai ho perso tutto ciò a cui tenevo e mi è rimasta solo questa vita, che mille volte avrei voluto offrire al posto di quella di altri.</em>
</p>
<p>
  <em>Al posto di quella di Albus.</em>
</p>
<p>
  <em>Ma ho ancora il mio dovere da compiere, senza commettere altri errori, dalle tragiche conseguenze, come quello che ho commesso davanti alle sorelle Black.</em>
</p>
<p>
  <em>Io sono la spada che si forgia da sé nel rovente metallo del dolore.<a href="#_ftn9" name="_ftnref9" rel="nofollow" id="_ftnref9"><strong>[9]</strong></a></em>
</p>
<p> </p>
<p>  </p>
<p> </p>
<p><a href="#_ftnref1" name="_ftn1" rel="nofollow" id="_ftn1">[1]</a> Fernando Pessoa: tratto da “Sùbita mano di un fantasma occulto…”</p>
<p><a href="#_ftnref2" name="_ftn2" rel="nofollow" id="_ftn2">[2]</a> Vedi i capitoli 18 e segg. di “Luci e ombre del Cristallo”</p>
<p><a href="#_ftnref3" name="_ftn3" rel="nofollow" id="_ftn3">[3]</a> Fernando Pessoa – Dalla raccolta “Il Violinista Pazzo”: tratto da “Monotonia”.</p>
<p><a href="#_ftnref4" name="_ftn4" rel="nofollow" id="_ftn4">[4]</a> Vedi il capitolo 10 – Sogni Infranti di “Luci e ombre del Cristallo”</p>
<p><a href="#_ftnref5" name="_ftn5" rel="nofollow" id="_ftn5">[5]</a> Questa frase mi è stata suggerita, quasi parola per parola, da un lirico commento del mio Beta Earendil.</p>
<p><a href="#_ftnref6" name="_ftn6" rel="nofollow" id="_ftn6">[6]</a> Questi pensieri sui libri e sui ricordi sono stati ispirati da un commento di Ale-chan.</p>
<p><a href="#_ftnref7" name="_ftn7" rel="nofollow" id="_ftn7">[7]</a> Earendil</p>
<p><a href="#_ftnref8" name="_ftn8" rel="nofollow" id="_ftn8">[8]</a>  Garcia Lorca - “Libro de poemas”: tratto da “Ballata interiore”.</p>
<p><a href="#_ftnref9" name="_ftn9" rel="nofollow" id="_ftn9">[9]</a> Frase stupenda, scritta da Earendil nei suoi commenti, di cui mi sono appropriata.</p>
  </div>
  