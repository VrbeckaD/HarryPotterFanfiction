
  <div class="userstuff module" role="article">
    <h3 class="landmark heading" id="work">Chapter Text</h3>
    <p align="justify">Będąc wychowany w takim, a nie innym domu, Harry nie pamiętał, aby kiedykolwiek usłyszał „kocham cię”. Dopiero Syriusz otworzył się przed nim na tyle, aby mu to mówić, <em>powtarzać.</em> A za Syriuszem poszli inni.</p><p align="justify">Oczywiście pani Weasley zauważyła, jaką reakcję Harry miał na te słowa od swojego ojca chrzestnego, więc zaczęła je powtarzać niemal codziennie – z czego bliźniacy raz zażartowali, że mówi mu to częściej niż własnym dzieciom.</p><p align="justify">— Też go kocham bardziej niż was — rzucił na to Ron, zarzucając rękę na ramiona Harry’ego. — Więc mamie się nie dziwię.</p><p align="justify">Molly wyglądała na rozdartą między zbesztaniem Rona za niepoprawienie przekazu, że Harry jest przez nią bardziej kochany niż inni, a dumną z tego, że Ron przyznał otwarcie, że go kocha.</p><p align="justify">Sam Harry cieszył się, że najważniejsza osoba w jego życiu potrafi mu powiedzieć, że go kocha. Ron był pierwszą osobą, która Harry’ego przygarnęła, więc wiedząc, że darzy go równie silnym uczuciem, co Harry jego, był szczęśliwy. Może inni (Hermiona) myśleli, że wrażliwość Rona mieści się w łyżeczce do herbaty, ale tyle, ile tej wrażliwości miał, oferował Harry’emu.</p><p align="justify">Inni poszli za jego przykładem, zwłaszcza po śmierci Syriusza. Na początku Harry czuł się naprawdę dziwnie, kiedy podczas szóstego roku co wieczór zamiast „dobranoc” w dormitorium rozlegało się „dobranoc, kocham was” z każdego łóżka. A później, kiedy się budził, Ron witał go słowami „hej, kocham cię” – powitanie zmieniało się z dnia na dzień, czasami Harry słyszał je dopiero podczas śniadania czy po pierwszej lekcji, ale Ron twardo się tego trzymał.</p><p align="justify">Nawet wtedy, kiedy szukali horkruksów. Harry’emu brakowało tych słów, kiedy Ron ich na jakiś czas opuścił, ale potem wróciły wraz z Ronem – mniej pewne, jakby nie wiedział, czy Harry nadal chce je słyszeć, ale Harry zawsze się po nich uśmiechał, a kiedy Ron pokonał horkruksa, już nie miał wątpliwości.</p><p align="justify">Po wojnie wszystko się uspokoiło, ale na szczęście Harry nadal słyszał te słowa. Kiedy zamieszkali razem na Pokątnej – najpierw w czwórkę z Ginny, potem w dwójkę, kiedy ona i Hermiona wróciły na ostatni rok do Hogwartu, a w końcu w trójkę, kiedy Ginny odeszła podbijać świat Quidditcha – Ron i Hermiona nadal rzucali „kocham cię” lub „kocham was”, kiedy była ku temu okazja.</p><p align="justify">Harry czuł się dziwnie ze świadomością, że Ron i Hermiona spróbowali być w związku, ale ostatecznie im nie wyszło, a mimo to mogli mieszkać razem i beztrosko wyznawać sobie miłość. On i Ginny jeszcze nie doszli do tego momentu w ich znajomości, aby do tego wrócić; ich „kocham cię” było nadal zbyt świeże. Prawdopodobnie przez to, że nie widzieli się tak często. Ale Ron i Hermiona bardzo szybko przeskoczyli z romantycznego wyznania na platoniczne – lub ono nigdy romantyczne nie było. Hm, Harry pewnie był na dobrej drodze w swoim rozumowaniu, ale wolał o tym nie myśleć.</p><p align="justify">Wolał nie myśleć o romantycznych związkach Rona, bo to tylko wprowadzało go w zły nastrój. Harry w końcu odkrył, dlaczego miał taki, a nie inny typ – zarówno Cho, jak i Ginny miały wysportowane figury, całkiem inne od wyraźnie kobiecych, krągłych figur Hermiony czy Lavender, a nawet Fleur, którymi interesował się Ron. Dopiero będąc otoczony miłością i zrozumieniem, Harry zauważył, że więcej uwagi przywiązywał do tego, jaki przystojny był Cedrik, niż do bycia zazdrosnym, kiedy ten wziął Cho na bal.</p><p align="justify">I teraz durzył się w swoim najlepszym przyjacielu, który codziennie przed wyjściem do pracy żegnał się z nim, wyznając mu miłość. Harry zawsze wzdychał za nim i w domu się z tym nie krył, więc nie powinien się dziwić, że Hermiona w końcu zauważyła.</p><p align="justify">— Wiesz, Harry, mógłbyś mu powiedzieć — oznajmiła pewnego poranka, kiedy Ron wyszedł już do Magicznych Dowcipów Weasleyów.</p><p align="justify">— Co? — zapytał, opierając brodę na dłoni i gapiąc się w zamknięte drzwi.</p><p align="justify">— Że go kochasz.</p><p align="justify">Harry wyprostował się i potarł oczy.</p><p align="justify">— Mówię mu.</p><p align="justify">Hermiona nie miała zamiaru mu odpuścić. Prychnęła.</p><p align="justify">— Że <em>jesteś w nim zakochany.</em></p><p align="justify">— Nie jestem — zaprzeczył zbyt szybko. — Kto tak powiedział? Nie ja. Bo to nieprawda.</p><p align="justify">— Jaaasne. — Zaczęła zbierać swoje rzeczy, aby udać się do Ministerstwa. — Wcale nie zamarłeś na pół minuty, kiedy na ostatnim wyjściu do Dziurawego Kotła powiedział nam, że jest bi, a potem, kiedy Seamus zaproponował mu numer Terry’ego, to nie zakrztusiłeś się piwem, gdy Ron odpowiedział, że nie chce się umawiać z <em>twinkiem, </em>tylko z kimś, kto <em>gra w Quidditcha. </em>A potem umówiliście się na mecz.</p><p align="justify">— A widzisz — zaczął Harry, zmieniając strategię. — Ja <em>jestem</em> <em>twinkiem</em> i <em>gram w Quidditcha.</em> Szukający tak mają. Jestem i <em>nie jestem</em> w jego typie.</p><p align="justify">— Ale <em>jesteś.</em></p><p align="justify">— I <em>nie jestem.</em></p><p align="justify">Spojrzała na niego jak na źle wypełniony dokument mimo wyraźnych instrukcji.</p><p align="justify">— Jeśli chcesz się przy tym upierać, to lepiej się ogarnij, bo cały nasz rocznik już wie.</p><p align="justify">Harry zbladł.</p><p align="justify">— Jak to?</p><p align="justify">— Myślisz, że nikt nie widzi, jak robisz do niego maślane oczy, co? Seamus już ostatnio zaczął zbierać zakłady.</p><p align="justify">Harry uderzył czołem w blat. Pora znaleźć sobie pracę, żeby nie spędzać całego dnia na myśleniu o Ronie.</p><p align="justify">Znalazł pracę. Wznowił działalność Lodziarni Floriana Fortescue. Nadal pamiętał zaskakująco wiele na temat średniowiecznego palenia czarownic dzięki poprzedniemu właścicielowi, a w związku z tym nadal myślał o tej lodziarni, więc postanowił przywrócić jej świetność, a przynajmniej się o to postarać.</p><p align="justify">Szło mu powoli, ale codziennie Ron przychodził do niego na swojej przerwie, korzystał ze zniżki dla rodziny i przyjaciół („Najlepszych przyjaciół”, upominał się radośnie, mimo że dla Harry’ego był najbliższą rodziną, i tak dostając swojego loda za darmo), a potem stał przy ladzie, aby spędzić z Harrym swój wolny czas.</p><p align="justify">Teoretycznie wydawało się, że wszystko było w porządku. Harry próbował pohamować swoje wzdychanie (słowo-klucz: próbował; nie wiedział, jak mu to wychodziło, bo Hermiona nie poruszyła ponownie tematu, a on sam nie chciał pytać), znaleźć sposób na dowiedzenie się, o co konkretnie Seamus się zakładał i z kim, a także mimo posiadania pracy widział się z Ronem częściej.</p><p align="justify">Ale Ron przestał mówić, że go kocha.</p><p align="justify">Nadal otwarcie wyznawał „kocham was”, ale Harry od kilku tygodni nie usłyszał od niego ani jednego „kocham cię”. Cały przez to buzował; co to znaczyło?</p><p align="justify">— Hermiono — jęknął pewnego wieczora, kiedy Ron został na inwentaryzacji u George’a. Usiadł ciężko obok niej na kanapie. — Czy Ron jest na mnie zły?</p><p align="justify">— Hm? — Nawet nie oderwała się od swoich papierów.</p><p align="justify">— Czy coś się stało? Czy coś zrobiłem? Bo… Bo Ron już nie… — urwał i zagryzł dolną wargę. Podciągnął nogi do piersi, stopy na kanapę.</p><p align="justify">— „Bo Ron już nie”? — zapytała. Harry był tak przejęty, że nawet nie zauważył, że przestała udawać, że coś robi w papierach. Nadal się w nie wpatrywała, ale cała jej uwaga była skupiona na nim.</p><p align="justify">Oparł czoło o swoje kolana.</p><p align="justify">— Bo Ron już nie mówi, że mnie kocha — wymamrotał.</p><p align="justify">— Ależ skąd — prychnęła Hermiona. Uśmiechała się kącikiem ust, ale Harry tego nie widział. — Mówi nam to cały czas.</p><p align="justify">— Mówi <em>nam </em>— zgodził się Harry. — Ale mi, <em>konkretnie mi, </em>to już nie.</p><p align="justify">Hermiona objęła go i pocałowała w głowę.</p><p align="justify">— Nie powinnam ci tego mówić, bo nie zasłużyłeś swoim ostatnim zachowaniem, ale z drugiej strony zasługujesz na coś tak dobrego w swoim życiu w końcu…</p><p align="justify">— Co ja zrobiłem ostatnio? — zapytał Harry, unosząc głowę. — Nic nie zrobiłem! Czemu mam nie zasłużyć na cokolwiek?</p><p align="justify">— No właśnie — zgodziła się Hermiona. — <em>Nie </em>powiedziałeś Ronowi, co do niego czujesz — Harry wydął usta, na co ona wywróciła oczami. — Ale i tak zdradzę ci coś. — Przysunęła się do niego z uśmieszkiem. — Kiedy ktoś zaczyna się zakochiwać, to od razu przestaje platonicznie mówić, że kogoś kocha. Tak było ze mną i Ronem, chociaż u nas działała adrenalina i ciekawość, tak było ze mną i Wiktorem, tak było z tobą i Ginny, prawda?</p><p align="justify">Harry chciałby móc się bardziej skupić na „Hermionie i Wiktorze”, bo to była dla niego całkiem nowa wiadomość, ale cały jego wysiłek myślowy skupił się na tym, że Hermiona miała rację. Gdy Harry na początku zakochał się w Ronie, musiał mu odpowiadać „ja ciebie też”, nie wymawiając słowa „kocham”, bo nie mógł. Teraz kiedy to uczucie w nim się rozwinęło, lubił to mówić, mimo że Ron nie wiedział, w jaki sposób Harry miał te słowa na myśli.</p><p align="justify">— Muszę lecieć po lody — oznajmił i ruszył gwałtownie z kanapy. Musiał zrobić wielgachny kieliszek, <em>miskę, </em>dla Rona, żeby rozproszyć go czymś, kiedy będzie wyznawał mu miłość.</p><p align="justify">— Nie wiemy, kiedy Ron wróci — zauważyła Hermiona, również wstając i zbierając swoje rzeczy. — Ale ulotnię się, żebyście mieli czas dla siebie — dodała. Wskazała na pospiesznie ubierającego się Harry’ego. — Wrócę w południe, czy będziecie na mnie gotowi, czy nie.</p><p align="justify">— Tak jest! — zawołał Harry. Otworzył drzwi, mając założony tylko jeden rękaw kurtki, ale nie zdążył wybiec, bo dosłownie <em>wpadł</em> na Rona. — Uf!</p><p align="justify">— Harry! — zawołał Ron i złapał go za bicepsy. — Co się pali? Gdzie się spieszysz?</p><p align="justify">— Ach — odpowiedział Harry. I nie dodał nic więcej.</p><p align="justify">— Wychodzę — oznajmiła Hermiona. — Wrócę jutro w południe. — Wyminęła ich w progu, wepchnęła obu do środka i zamknęła drzwi.</p><p align="justify">— A ta gdzie? — Ron puścił Harry’ego i ściągnął buty.</p><p align="justify">— Eee — wyrzucił z siebie Harry. <em>I nie dodał nic więcej.</em></p><p align="justify">Ron spojrzał na niego podejrzliwie, po czym wyszczerzył się szeroko.</p><p align="justify">— Poszła się gzić z Wiktorem?</p><p align="justify">Harry chwycił się pod boki.</p><p align="justify">— Wiesz o niej i Wiktorze?</p><p align="justify">— No. — Ron wzruszył ramionami. — Podsłuchałem, jak rozmawiała z nim przez telefon.</p><p align="justify">— Och.</p><p align="justify">— Nic ci nie jest, Harry?</p><p align="justify">— Kocham cię — palnął Harry w odpowiedzi. I czekał bez tchu na odpowiedź.</p><p align="justify">— No. — Ron zarumienił się po uszy i odwrócił od niego wzrok. — Ja też. Ja ciebie też.</p><p align="justify">Harry uśmiechnął się szeroko. Podszedł do Rona, złapał jego twarz w dłonie, aby opuścić ją do siebie, po czym pocałował przyjaciela prosto w usta. Ron od razu oddał ten pocałunek i owinął ramię w pasie Harry’ego.</p><p align="justify">— <em>Och</em> — wydusił z siebie. — Takie „kocham”.</p><p align="justify">— Tak — zgodził się Harry i powtórzył: — Kocham cię.</p><p align="justify">— Ja ciebie też kocham, Harry — odparł Ron, a głos mu się tylko trochę załamał na tym ostatnim słowie. W końcu to pierwszy raz, kiedy wyznawał to Harry’emu romantycznie.</p><p align="justify">— Mimo że jestem <em>twinkiem?</em> — zapytał zaczepnie Harry.</p><p align="justify">Ron uszczypnął go w bok.</p><p align="justify">— Ale grasz w Quidditcha.</p><p align="justify">
  <em>No kto by pomyślał, Hermiona miała rację.</em>
</p>
  </div>
  