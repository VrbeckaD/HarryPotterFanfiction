
  <div class="userstuff module" role="article">
    <h3 class="landmark heading" id="work">Chapter Text</h3>
    <h3 align="center">1.    L’arrivo </h3><p> </p><p>L’imponente portone del castello di Hogwarts era completamente spalancato. Nel cielo terso, di un azzurro intenso, splendeva il sole che, già inclinato sull’orizzonte, inondava il Salone d’Ingresso con la sua luce abbagliante.</p><p>La Professoressa McGranitt, nera e magra figura che risaltava in controluce, esclamò con voce squillante:</p><p>- La nostra nuova studentessa, finalmente!</p><p>Nella luce accecante dell’esterno, una donna balzò a terra da un grande cavallo bianco, quale tigre sinuosa ed impavida amazzone.</p><p>Fulgori bronzei e caldi riflessi ambrati ne fasciavano strettamente il corpo, mentre splendenti barbagli dorati, avvinti e mischiati con vermiglie venature, ondeggiavano nel suo mantello leggero. I lunghi capelli biondo scuro, con striature dorate che sembravano catturare tutti i raggi del sole calante, cadevano in morbidi e lenti riccioli sulle spalle erette. Un sorriso radioso le illuminava il viso intensamente abbronzato.</p><p>Il Professor Severus Piton, che stava passando in quel momento nell’ingresso, curvò le labbra nel suo consueto e sgradevole sorriso: era arrivata la nuova protetta di Silente, sicuramente una Grifondoro, già al solo vederla di sfuggita!</p><p>Osservò l’imponente cavalcatura bianca che si allontanava senza cavaliere e senza sella: non si sarebbe stupito molto di più vedendola arrivare su un Pegaso alato!</p><p>Scrollò stizzito il capo: quelli erano solo altri guai in arrivo, come se lui non ne avesse già abbastanza, di problemi, con il ritorno di Voldemort. Come sempre erano portati dalle avventate ed irragionevoli idee del vecchio Preside.</p><p>Questa volta sembravano proprio guai grossi: quella non era una bimbetta, non era una fanciulla indifesa! Quella era una donna fatta e finita, una gran bella donna a dire la verità, sicuramente oltre la trentina  e dall’aria sicura e decisa, che avanzava con l’incedere di una dea abituata a vedersi tributare da chiunque un profondo rispetto.</p><p>Alta e snella, la sua figura si stagliava con fierezza sulla soglia, illuminata dal sole che s’incamminava al tramonto, quasi adombrando la figura scura della pur rigorosa ed intransigente Minerva McGranitt.</p><p>Sì, senza alcun dubbio, insoliti guai si annunciavano in quell’anticipato inizio del nuovo anno scolastico a Hogwarts: non c’era neppure bisogno di scomodare la Cooman e le sue dannate profezie per comprenderlo.</p><p>La nuova venuta avanzò decisa ed il Professor Piton si ritrasse nell’ombra, scivolando lateralmente per raggiungere l’imboccatura delle scale che conducevano al suo sotterraneo.</p><p>Fu solo un istante, un brevissimo e fugace momento, ma i loro occhi s’incontrarono: un cielo luminoso percorso da nuvole di tempesta, raggi di sole oscurati da strali di bufera. Non aveva mai visto occhi come quelli, allegri e pieni di vita, completamente pervasi di luce, eppure profondi e determinati, decisi a tutto, anche ad immergersi nella più totale oscurità: erano come scintillanti diamanti che ammaliavano gli incauti, solo per imprigionarli poi nella pericolosa profondità dei loro plumbei riflessi.</p><p>Con indubbio sforzo distolse lo sguardo e s’infilò velocemente giù per la scalinata: sì, grossi guai erano in arrivo, più pericolosi di quanto non avesse mai potuto immaginare!</p><p> </p><p>- Crystal… qui, da questa parte! – esclamò la Professoressa McGranitt.</p><p>La donna continuava invece a scrutare immobile nell’oscurità, dove un’ombra tenebrosa l’aveva fissata per un breve istante: un uomo, nei cui profondi occhi di nero cristallo brillava vivida un’intensa luce che sapeva rischiarare anche la notte più profonda.</p><p>- Chi era? – domandò indicando la scalinata che scendeva.</p><p>La professoressa McGranitt abbozzò un tranquillizzante sorriso e sollevò lievemente le spalle:</p><p>- Niente di preoccupante, cara. Era solo il Professor Severus Piton. Non devi aver paura di lui: non è per nulla cattivo come si diverte tanto ad apparire!</p><p>- Ma io non ho paura! – si lasciò sfuggire Crystal d’istinto.</p><p>Perché mai doveva aver paura di una luce nell’oscurità?</p><p> </p><p align="center">
  <em>Innumeri gemme, celate</em>
</p><p align="center">
  <em>sotterra vi stanno ignorate:</em>
</p><p align="center">
  <em>fulgore che al sol non si spande.<a href="#_ftn1" name="_ftnref1" rel="nofollow" id="_ftnref1"><strong>[1]</strong></a></em>
</p><p> </p><p align="center">*</p><p align="center"> </p><p>Il Professor Piton stava cercando l’ennesima nuova posizione su quella poltroncina che non gli era mai sembrata così scomoda. Da quasi mezzora, Silente si stava dilungando sulle spiegazioni inerenti alla nuova studentessa che aveva visto arrivare in modo così “abbagliante” quello stesso pomeriggio: Crystal Storm.</p><p>Era figlia di cari amici dello stesso Silente, che fin dall’inizio si erano opposti a Voldemort, ancora prima che fosse chiaro a tutti quanto l’Oscuro Signore potesse essere pericoloso per il loro mondo. Erano maghi potenti e molto conosciuti che per due volte lo avevano sfidato ed affrontato coraggiosamente a testa alta, ma il secondo tentativo, avvenuto quando ormai l’era del terrore di Voldemort era iniziata, era stato rovinoso ed era purtroppo costato loro la vita. Tutti avevano creduto che la bambina fosse anch’essa perita in quello scontro fatale ma, invece, i suoi genitori erano riusciti miracolosamente a salvarla, forse allontanandola da loro all’ultimo istante: nessuno sapeva come la bambina si fosse salvata.</p><p>Da quanto si era potuto in seguito stabilire, avevano operato sulla figlia un complicato e pericoloso sortilegio d’Occultamento, durato per venticinque anni, che le aveva completamente dissimulato ed inibito i poteri magici, cosicché nessun mago potesse individuarla come appartenente alla propria razza.</p><p>Con la morte dei genitori, la piccola era finita per alcuni anni in uno squallido orfanotrofio Babbano, fin quando una stravagante coppia di Babbani inglesi non l’aveva adottata per portarla immediatamente con sé in una sperduta e selvaggia tenuta nel cuore dell’Africa.</p><p>Là era rimasta finché gli emissari della Sezione Istruzione del Ministero non l’avevano rintracciata un mese prima, quando, allo scadere del venticinquesimo anno, il sortilegio di Occultamento si era del tutto esaurito ed i suoi notevoli poteri magici erano improvvisamente e prepotentemente emersi.</p><p>Non appena scoperta l’identità della maga, ormai trentatreenne, Silente era intervenuto affermando con insistenza che la Sig.na Storm aveva il pieno ed incontestabile diritto di frequentare la Scuola di Magia e Stregoneria di Hogwarts, sebbene con il consistente ritardo di ventidue anni.</p><p>- Così ho deciso di inserirla direttamente al terzo anno, condensandolo con i primi due corsi, grazie anche alle lezioni di sostegno che tutti i Professori, <em>ne sono certo</em>, avranno piacere di impartirle. – terminò il Preside con tono tranquillo, volgendo lo sguardo azzurro e deciso proprio in direzione del Professor Piton.</p><p>Che non era d’accordo, no, non lo era proprio per niente.</p><p>Così come non aveva alcun piacere di impiegare il suo poco tempo libero in lezioni aggiuntive con un’arrogante Grifondoro.</p><p>- E’ sempre vissuta come un’insulsa Babbana, non conosce nulla del nostro mondo e della nostra cultura. – grugnì infine, gli occhi di tutti gli accomodanti colleghi puntati su di lui.</p><p>- E’ per questo che tutti quanti dobbiamo impegnarci ad aiutarla. – sorrise conciliante Silente.</p><p>– E’ troppo vecchia, troppo condizionata da un differente modo di vivere per poter apprendere la magia e sapersene utilmente servire. – ribatté acidamente il Professore di Pozioni - Sarebbe tutto inutile tempo perso: ho già un sacco d’impegni e non ho tempo da sprecare in quest’inutile scocciatura.</p><p>- Severus, per favore, aspetta a giudicarla dopo aver visto la sua Aura magica. – intervenne ancora il Preside – Ti assicuro che è molto evidente, nonostante non abbia mai usato la magia!</p><p>- Non ha alcuna reale possibilità di farcela, che l’aiutiamo o no! – replicò ancora con fare sgradevole.</p><p>- Sarà il suo Capocasa ad occuparsi prevalentemente di lei: tu dovrai solo dare il tuo supporto in Pozioni, ove richiesto. – cercò di rabbonirlo Silente.</p><p>Piton sbuffò alzando le spalle: in quel caso non correva certo alcun pericolo di trovarsi invischiato ad impartire lezioni aggiuntive a quella donna, così volgarmente Babbana. Il problema sarebbe stato certamente tutto di Minerva e lui avrebbe potuto tranquillamente lavarsene le mani.</p><p>Rimaneva, per altro, il fatto che se la sarebbe comunque trovata in classe e già questa era una notevole seccatura: subodorava problemi e pericoli variamente assortiti in vista!</p><p>Silente si era diretto alla porta e stava ora introducendo la nuova studentessa.</p><p> </p><p align="center">
  <em>Con le vesti ondeggianti ed iridescenti, </em>
</p><p align="center">
  <em>anche quando cammina si direbbe che danzi,</em>
</p><p align="center">
  <em>come i lunghi serpenti che i sacri giocolieri</em>
</p><p align="center">
  <em>agitano in cadenza in cima a dei bastoni.</em>
</p><p align="center">
  <em> </em>
</p><p align="center">
  <em>Con che indifferenza lei si svolge, </em>
</p><p align="center">
  <em>come la sabbia cupa e l’azzurro dei deserti,</em>
</p><p align="center">
  <em>insensibili all’umana sofferenza,</em>
</p><p align="center">
  <em>come le lunghe trame delle onde marine!</em>
</p><p align="center">
  <em> </em>
</p><p align="center">
  <em>Che splendidi minerali quei suoi occhi tersi!</em>
</p><p align="center">
  <em>E’ una strana e simbolica natura, </em>
</p><p align="center">
  <em>un misto d’angelo inviolato e sfinge antica,</em>
</p><p align="center">
  <em>un tutto d’oro, acciaio, luce e diamanti.<a href="#_ftn2" name="_ftnref2" rel="nofollow" id="_ftnref2"><strong>[2]</strong></a></em>
</p><p align="center">
  <em> </em>
</p><p>Piton notò che indossava ancora quell’eccentrica tuta attillata che, dall’indefinibile combinazione di colori e tessuti, poteva quasi sembrare un’improbabile armatura di sottilissimo metallo. Quello che nel pomeriggio aveva scambiato per un mantello, era invece una sopragonna che le cingeva lo stretto vitino e scendeva, leggera e svolazzante, ad avvolgere le lunghe ed affusolate gambe. Pessima la scelta dei colori, rosso e oro, che, ovviamente, la diceva lunga sulla futura assegnazione alle Case di Hogwarts.</p><p>Era alta e snella, con un corpo sensualmente e profondamente femminile. La pelle era incredibilmente abbronzata, certo a causa della lunga permanenza in Africa. Nel viso risaltavano quegli incredibili occhi che lo avevano straordinariamente colpito quando ne aveva incontrato lo sguardo poche ore prima: erano intensamente azzurri ma anche mutevolmente e profondamente grigi; vi brillavano pagliuzze dorate, al contempo oscurate da plumbee venature.</p><p>La luce e le tenebre sembravano rincorrersi senza posa in quelle strane e mutevoli iridi ma, inspiegabilmente, sembravano essere sempre in perfetto equilibrio.</p><p align="center">
  <em> </em>
</p><p align="center">
  <em>Voi non potete ridervi degli occhi più ammirevoli,</em>
</p><p align="center">
  <em>occhi della mia bimba, da cui filtra e s’invola</em>
</p><p align="center">
  <em>un non so che di buono, di dolce che consola,</em>
</p><p align="center">
  <em>come la Notte! Oh tenebre soavi ed incantevoli!</em>
</p><p align="center">
  <em> </em>
</p><p align="center">
  <em>Occhi della mia bimba, arcani e tanto amati,</em>
</p><p align="center">
  <em>voi somigliate a certe misteriose grotte, </em>
</p><p align="center">
  <em>dove, fra l’ombre dense della più scura notte,</em>
</p><p align="center">
  <em>vagamente scintillano dei tesori ignorati.</em>
</p><p align="center">
  <em> </em>
</p><p align="center">
  <em>La mia bambina ha gli occhi scuri, profondi e vasti</em>
</p><p align="center">
  <em>Pari a te, Notte immensa, e come te stellanti!</em>
</p><p align="center">
  <em>Commisti, Amore e Fede, vi splendono raggianti,</em>
</p><p align="center">
  <em>in fondo, come lumi, voluttuosi o casti.<a href="#_ftn3" name="_ftnref3" rel="nofollow" id="_ftnref3"><strong>[3]</strong></a></em>
</p><p> </p><p>Ma il sorriso che aleggiava su quelle morbide labbra intensamente rosse, era, senza dubbio alcuno, uno sfacciato ed arrogante sorriso da Grifondoro. Il tutto era completato da lunghi capelli, leggermente mossi, di un biondo scuro, qua e là screziato da sfumature più chiare, quasi dorate.</p><p>Era innegabilmente una donna molto bella ed attraente e questo rappresentava per lui, ovviamente, solo uno spiacevole problema in più. Con estremo fastidio valutò che erano passati innumerevoli anni, forse troppi, dall’ultima volta che si era sentito attratto in quel modo da una donna.</p><p>La maga camminava con incedere risoluto, quasi altero, del tutto indifferente agli sguardi puntati su di lei. Ancora gli ricordò la sprezzante superiorità di una dea al cospetto d’insignificanti mortali.</p><p>Si chiese, intimamente stupito, da dove le proveniva tutto quell’orgoglio che la faceva sentire, lei quasi Babbana, superiore a tutti i maghi che le stavano intorno. Poi si ricordò che gli Storm erano entrambe maghi purosangue e, ancora una volta, si chiese quale fosse l’effettivo valore della purezza del sangue.</p><p>All’improvviso notò l’Aura magica e dovette riconoscere che Silente aveva perfettamente ragione: per essere una maga che non aveva mai esercitato i suoi poteri, l’Aura era incredibilmente intensa e consistente. Questo poteva significare solo una cosa: che era una maga indubbiamente potente.</p><p>Ed ora che ci pensava, anche quel nome, Crystal Storm: era tutto un programma!</p><p> </p><p align="center">
  <em>Avanza alta e slanciata come cacciatrice, </em>
</p><p align="center">
  <em>con il sorriso calmo e gli occhi sicuri.<a href="#_ftn4" name="_ftnref4" rel="nofollow" id="_ftnref4"><strong>[4]</strong></a></em>
</p><p> </p><p>Crystal sorrideva a tutti, apparentemente tranquilla e sicura, ma era ancora assolutamente incredula di tutto quello che le stava accadendo e, soprattutto, che era avvenuto negli ultimi mesi, che aveva radicalmente cambiato la sua vita ed ogni sua più ferma convinzione.</p><p>Ricordava con precisione che negli ultimi mesi della sua vita da “Babbana” si erano verificati fatti molto strani, a dire la verità erano fatti assolutamente inspiegabili, che le avevano dato alquanto da pensare; ma mai avrebbe potuto immaginare quello che poi era realmente successo.</p><p>A fine luglio, un paio di settimane prima del suo trentatreesimo compleanno, quegli strani uomini, maghi, si erano presentati all’improvviso e l’avevano portata via da casa sua, con ben poche spiegazioni. Poi, il vecchio Silente le aveva pazientemente raccontato tutto, dando una valida risposta ad ogni sua più inverosimile domanda.</p><p>Era una maga, una potente maga purosangue.</p><p>Tecnicamente aveva perfettamente compreso il concetto, ma ogni reale implicazione sfuggiva ancora alla sua completa comprensione.  Lei, inglese di nascita, era in Inghilterra solo da un paio di settimane, ma già rimpiangeva la sua Africa, il sole ardente, lo spazio infinito, la totale libertà ed il suo potere e superiorità in mezzo ai “selvaggi”. In fondo, era sempre stata una “maga” immensamente potente per quegli esseri ancora enormemente arretrati.</p><p>Ogni suo punto di riferimento era stato sconvolto dalla nuova condizione in cui si trovava ora: tra gli altri maghi suoi pari, nuovamente a lottare per emergere ed essere qualcuno. Inoltre, partiva terribilmente svantaggiata, donna adulta in una classe con ragazzini di tredici anni!</p><p>Era evidentissimo che non tutti le erano amici: il Professor Piton, ad esempio, il mago dai luminosi occhi di tenebra, che ancora la stava squadrando con quella sua insopportabile aria sospettosa e arrogante. Ma che stava anche innegabilmente ammirando il suo corpo, strettamente fasciato in quella provocante tuta di lamé.</p><p>Quanto avrebbe voluto cancellargli dalle labbra quell’impudente sorrisetto!</p><p>Era disposta a studiare giorno e notte pur di levargli quel ghigno di superiorità dalla sgradevole ed antipatica faccia!</p><p>Ci sarebbe riuscita, certo che lo avrebbe fatto: molto presto anche, oppure non era più Crystal Storm!</p><p> </p><p align="center">*</p><p> </p><p>Silente l’aveva affidata alle attente ed assidue cure della Professoressa McGranitt che si era data enormemente da fare, in quei quindici giorni antecedenti l’inizio dell’anno scolastico, per colmare le sue spaventose lacune di conoscenza del mondo magico.</p><p>Passava l’intera giornata con Minerva in biblioteca, a leggere ed ascoltare sintetici riassunti di tutto ciò che avrebbe dovuto già perfettamente conoscere. Ad ogni passo in più che compiva, nella conoscenza di quello che era il suo mondo, diventava sempre più nervosa perché conscia della sua immensa ignoranza.</p><p>Ad essere sincera, si rendeva anche conto che il suo atteggiamento, molto scontroso, la rendeva un’alunna poco gradita al suo precettore, ma la condizione d’inferiorità in cui si trovava, ed alla quale non era assolutamente abituata, sembrava proprio tirare fuori il peggio dal suo carattere, di per sé già non troppo facile e gradevole per gli altri.</p><p>Era abituata a primeggiare, ad essere la migliore, colei dalla quale dipendeva il destino altrui, mentre ora si trovava a sentirsi ignobilmente uguale agli esseri inferiori sui quali aveva sempre regnato.</p><p>I primi giorni, inoltre, quell’odioso Professor Piton si era anche molto divertito a punzecchiarla, ma poi si era finalmente tolto di torno. Stranamente, però, Minerva e Silente apparivano molto preoccupati per lui, quasi come se stesse facendo qualcosa che metteva pericolosamente a repentaglio la sua vita.</p><p>Ma per lei, il fatto che se ne fosse andato, era solo una liberazione. Già pensava con fastidio alle odiose lezioni di pozioni: da quel poco che aveva visto con Minerva quella materia proprio non le piaceva, e la sgradevolezza del professore non avrebbe fatto altro che peggiorare le cose.</p><p>Solo una cosa era strana: quell’uomo non le permetteva di guardarlo negli occhi.</p><p>Ogni volta che ci aveva provato, quando finalmente le sembrava di poter comprendere qualcosa, lui si era sempre sottratto al suo sguardo, come se… quasi come se potesse avere paura di lei.</p><p>Ogni volta, puntualmente, era arrivato un commento sarcastico e cattivo sulla sua ignoranza ed inadeguatezza. Quanto avrebbe goduto nel potergli dimostrare il contrario! Ma per ora, purtroppo, nonostante la sua disgustosa apparenza, il mago dai luminosi occhi di cristallo nero che sfuggivano al suo sguardo aveva ancora perfettamente ragione a considerarla inferiore. Ma presto, molto presto, le cose sarebbero cambiate, profondamente cambiate e gli avrebbe dimostrato fino in fondo chi era Crystal Storm!</p><p> </p><p> </p><p> </p><p><a href="#_ftnref1" name="_ftn1" rel="nofollow" id="_ftn1">[1]</a> Baudelaire, Les Fleurs du  Mal, tratto da  « Spleen e ideale » XI – La disdetta.</p><p><a href="#_ftnref2" name="_ftn2" rel="nofollow" id="_ftn2">[2]</a> Baudelaire, Les Fleurs du  Mal, tratto da  « Spleen e ideale » XXVII</p><p><a href="#_ftnref3" name="_ftn3" rel="nofollow" id="_ftn3">[3]</a> Baudelaire, Les Fleurs du  Mal, tratto da  « Galanterie » IX. Gli occhi di Berta</p><p><a href="#_ftnref4" name="_ftn4" rel="nofollow" id="_ftn4">[4]</a> Baudelaire, Les Fleurs du  Mal, tratto da  « Spleen e ideale » LXI – A una signora creola.</p>
  </div>
  