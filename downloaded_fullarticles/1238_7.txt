
  <div class="userstuff module" role="article">
    <h3 class="landmark heading" id="work">Chapter Text</h3>
    <p align="justify"><em>                                                                                                      </em> <img src="https://cdnb.artstation.com/p/assets/images/images/020/994/891/large/sylvester-lazarus-51hss.jpg?1569963056" alt="" width="729" height="972" data-pagespeed-url-hash="797044060" onload="pagespeed.CriticalImages.checkImageForCriticality(this);"/></p><p align="justify">
  <em>2019. Szeptember 23. </em>
</p><p align="justify">Rendkívülinek a legnagyobb akarattal sem mondható, csendes hétfő reggel volt a Mágiaügyi Minisztériumban. Harry Potter, az Auror parancsnokság vezetője azonban mozdulatlanná dermedve ült az irodai székében. Meg sem hallotta, ahogy az óra a feje fölött reggel nyolcat üt, ugyanis figyelmét teljesen lekötötte a kezében szorongatott újság.<br/>
A rá váró papírmunka az aznapi találkozóit és megbeszéléseit felsoroló lista mellett érintetlenül hevert az asztalán. Kávésbögréje tele volt, ám a cukor elkeveretlenül leült az immár teljesen hideg ital aljára. Harry már befejezte az olvasást, és hitetlenül böngészte végig újra a szemével a legfontosabb információkat magukba foglaló sorokat. Csak akkor tért magához és eszmélt rá ismét, hogy nem egy föld alatti titkos létesítményben bolyong, hanem a saját irodájában van, mikor gyerekkori barátja, az esélyes új Mágiaügyi Miniszter asszony, Hermione Granger lépett be az ajtón.<br/>
Rögtön elfelejtette a Harryhez intézendő kérdését, amint meglátta a puszta döbbenetet a rangos Auror arcán, amihez foghatót évek óta nem látott rajta. A férfi köszönés után a magasba emelte a Hírverő különkiadását és még fel sem kellett tennie a kérdést, rögtön látta, hogy Hermione bizony még nem rágta át magát a szenzációs történeten. Mindketten mugli születésűek révén hallottak már a szám témáját adó helyről, de Harryben csak most tudatosult, hogy több az egyszerű városi legendánál.<br/>
– Te olvastad már? – hadarta a kérdést az Auror.<br/>
– Ma reggel kaptam én is egy számot, de még bele sem néztem. Tudod, hogy engem a tények jobban érdekelnek az összeesküvés elméleteknél – mosolygott Hermione.<br/>
– De ők tényleg megcsinálták! – kiáltott Harry remegő hangon.<br/>
– Mit csináltak meg, Harry? Megijesztesz.<br/>
– Lovegoodék... Ron.. Rolf... betörtek... betörtek az 51-es Körzetbe, de tényleg! Bent voltak! – habogta Harry, mire Hermione arca eltorzult a döbbenettől, majd valósággal kitépte az újságot barátja kezéből, és olvasni kezdte.</p><p align="justify"> </p>
<p></p><center>
  <p>
    <b>Hírverő Különkiadás: Látogatás az 51-es Körzetben</b>
  </p>
</center><p align="justify">
  <b>Bevezető:</b>
</p><p align="justify">Xenophilius: Ön éppen a hírverő 2019-es év szeptemberi különkiadását tartja a kezében. Megannyi év után most először számolunk be egy olyan rejtély felgöngyölítéséről, ami kivételesen nem a Varázsvilághoz (igen, jól olvasta), hanem a muglik világához tartozik, és a Varázsvilág nem sokat tud róla. Akik pedig rendelkeznek is az ismerettel, azok számára sem jelent semmivel többet, mint a nyitott szemmel (és legfőképp nyitott elmével) járó mugliknak, vagy ahogy arrafelé nevezik őket: magnixoknak (éppen ezért mostantól így fogunk rájuk hivatkozni). Kivéve persze néhány beavatott személyt, de erről majd később.<br/>
Jómagam is csak nemrég szereztem tudomást erről, a mind ez idáig rejtve maradt titokról, és ahogy a régi olvasók, akik már jól ismernek, biztosan igazolni tudnák: Eszem ágában sem volt lemondani a páratlan lehetőségről. Természetesen soha nem vihettem volna véghez a tervem a legodaadóbb családtagjaim, és nem túl közeli, ámbár kedves barátom segítsége nélkül. Nekik külön fogok köszönetet mondani a bevezetőm végén, de előtte a legfontosabb dolgom nem más, mint ismertetni a kedves olvasókkal, hogy mi is az a hatalmas fa, amibe ezúttal belevágtam a fejszémet. Jól figyeljenek, mert az érdekes rész még csak most következik!</p><p align="justify">
  <b>A helyszín:</b>
</p><p align="justify">Korábban soha nem hallottam arról a bizonyos Amerikában, a Nevada sivatagban rejtőző helyről, amit a muglik (illetve magnixok) csak úgy ismernek, hogy az 51-es Körzet. Most sok olvasónk valószínűleg rázza a fejét a furcsa névválasztás okán, de a titok maga jóval érdekesebb, mint az azt rejtő helyszín neve. Nem is olyan régen azonban az én egyetlen, és legkedvesebb lányom Luna, felhívta a figyelmemet a létezésére, és én nem fogok az ő tollával ékeskedni, így bevallom: Luna ötlete volt, hogy megnézzük magunknak.<br/>
Az 51-es Körzet egy, az Egyesült Államok kormánya által felügyelt katonai bázis, amit jószerivel egész mondakörnek is nevezhető városi legendák sokasága övez, ami több mint fél évszázadra visszamenőleg ellátja az embereket beszédtémával, ha azok elég fogékonyak a hihetetlen magyarázatokra a világ titkairól.<br/>
Bár nekem ez közel sem szokásom, de kivételesen kezdjük az egészet a kézzel fogható tényekkel, és csak utána térjünk a szóbeszédekre (avagy az igazságra). A létesítmény puszta létezését is titokban tartotta az Egyesült Államok kormánya évtizedeken keresztül, de mindez még nem ad okot a legendák megszületésére. Az annál inkább, hogy itt bevallottan folytattak kísérleteket titkos, elsősorban hadtechnikai eszközökkel, de ezek részleteit továbbra is homály fedi. Jó néhányan állítják, hogy a titkot mindössze elfedni akarják ezzel a magyarázattal, mások viszont nem zárják ki a kettő egymással párhuzamos létezését sem. Én magam az utóbbi kategóriába tartozom.</p><p align="justify">– Mégis milyen titok? – Kérdezheti az egyszerű olvasó. Még az utunk előtt is világos volt számomra az a bizonyos tény, hogy a titkos kísérletek napjainkban is folynak. A létesítmény a Nevada sivatagban elrejtve található, és az egyetlen odavezető út, aminek nem része a sivatagon való átkelés, nem máshonnan, mint a közeli Las Vegas városából indul. A város forgalmas repterének egy, a tömegek számára lezárt részéről indul minden repülőgép, ami szigorúan a kormány felügyelete alatt áll, és csak a Körzetben dolgozók, illetve az oda engedéllyel érkezők vehetik igénybe. Világos, hogy ezek az emberek azért végzik titkos feladataikat ilyen elzártan a világ elől, mert azok nem kerülhetnek a nagyközönség szeme elé.<br/>
A legérdekesebb dolog azonban csak most következik: A hívők szerint a létesítmény ősi titkokat, eddig a nyilvánosság elől eltitkolt technológiai vívmányokat, és akár természetfeletti dolgokat is rejthet. Minden okom megvolt feltételezni, hogy bármi is rejtőzzön ott, annak jó eséllyel köze van a Varázsvilághoz, de közben mindössze olyan dolgokról van szó, amiket a magnixok egyszerűen csak nem értenek, ellenben számunkra felbecsülhetetlen értékkel bírhatnak.<br/>
Az egyik okom erre a kalandra (persze az alapvető kíváncsiságon túl), nem más volt, mint a gondolat, hogy talán minden ami ott zajlik, teljes egészében a Varázsvilág tudta nélkül meg végbe. Nem is kell mondanom, hogy ez mekkora veszélyeket rejthet, nem beszélve arról a számos titokról, amiknek a varázstalan emberek a saját tudtuk nélkül a kezükben tarthatják a megoldását.<br/>
A másik okom a felfedezésre viszont egy sokkal kevésbé e-világi (ezt a kedves olvasók szó szerint is vehetik) kérdés lehetséges megválaszolása. Számtalan történet szól arról, hogy a Körzetben találhatóak olyan eszközök, amiket a földön kívülről érkezett lények hozhattak ide. Egyesek állítják, és látni is véltek járműveket, amikkel ezek az ismeretlen emberek (vagy talán nem is emberek?) közlekednek az világűrön keresztül. Mikor meghallottam a történet ezen részét, akkor eszméltem rá csak igazán, hogy eddig milyen szűk látókörű voltam, és csak a mi szűkös kis világunk keretein belül kerestem a titkokat és a válaszokat, ahelyett, hogy messzebbre tekintettem volna akár egyetlen egyszer is. Ezt a hibát azonban még nem késő korrigálnom.<br/>
Az imént azt mondtam, hogy két okom volt elindulni, de ez nem teljesen igaz. A harmadik ok maga az én drága Lunám, aki miatt jobban szerettem volna menni, mint bármi más miatt. Félreértés ne essék, én nem kezelem úgy őt mint egy kislányt, hiszen már régen felnőtt, de azonnal tudtam, hogy vele fogok menni ezen az úton, amikor megláttam azt a gyermekded csillogást a szemében ahogy felkiáltott:<br/>
– Apa, képzeld csak el! Talán találunk odabent morzsás szarvú szapirtyókat is! Talán fogságban tartják az utolsó példányokat, és mi kiszabadíthatjuk őket!<br/>
– Igen, Luna. Az több mint lehetséges – válaszoltam neki.</p><p align="justify">
  <b>Az időpont:</b>
</p><p align="justify">Luna: Felesleges is emlegetnem, hogy a magnixok által használt technológiai eszközök lassan, de biztosan megtalálják az utat a mi világunkba is. Bár az apám, és persze én magam és a férjem is csak alig tudjuk megérteni ezeket a vívmányokat, nagy szerencsémre a két kisfiam sokat segítenek nekünk. Tudom, hogy a legtöbb olvasónknak nem teljesen ismert az a bizonyos felület, amit a magnixok internetnek hívnak. Most néhány szóban felvázolom azoknak, akik nem tudják, hogy pontosan mi is ez a dolog, (mindenki más kövesse a Hírverőt az Instagramon és a Facebookon) hogy ők is megérthessék a jelentőségét a történetünk szempontjából.</p><p align="justify">...</p><p align="justify">Hermione feltűnően szaporán futotta végig a sorokat, és vadul lapozgatott, mígnem Harry rászólt:<br/>
– Itt vagy tíz oldalon keresztül magyarázza, hogy mi is az a közösségi média és az internet, de csak lapozz át rajta!<br/>
Hermione megfogadta a tanácsot.</p><p align="justify">...</p><p align="justify">... és remélem, hogy érthető volt mindenki számára, ahogy összefoglaltam. Mint korábban már emlegettem, egy ilyen internetes viccnek indult az egész ötlet arról, hogy egyszerre több ezer civil fogja majd megrohamozni az 51-es körzetet.<br/>
A legtöbb szkeptikus azonnal hangoztatni kezdte, hogy az egész felhajtásból végül nem lesz semmi, de még ők is számoltak azzal, hogy végül néhány kalandvágyó mégis megjelenik majd szeptember huszadikán, és bajba sodorják magukat. Bár, előre közel kétmillió ember jelezte, hogy rész vesz az akcióban, a szakértők szerint ez legfeljebb néhány száz tényleges elhivatottat jelent majd.<br/>
Úgy gondoltam, hogy két furmászt is ellőhetünk egy átokkal, ha megvédjük ezeket az embereket a saját utunkkal egybekötve. Szerencsére egy nagyon régi barátom is vállalkozott az expedícióra, aki pontosan tudta, hogy mi is a legbarátságosabb, de egyben leghatékonyabb megoldás erre a problémára. Legalábbis a magnix felfedezők problémájára, mert a valódi terv kivitelezésének buktatóit ő sem láthatta előre.<br/>
Egy szó mint száz, az utunk szeptember huszadikán vette kezdetét, és mit ne mondjak, már az oda út is tartogatott jó néhány meglepetést, de erről csak a későbbiekben...</p><p align="justify">
  <b>A csapat:</b>
</p><p align="justify">Xenophilius Lovegood, 59:<br/>
A Hírverő alapítója- és főszerkesztőjeként már sok érdekes kalandban volt részem, így ezt a rendkívüli utat nem hagyhattam ki. Ha valaki azt mondja nekem évekkel ezelőtt, hogy egy nap majd egy mugli rejtéllyel fogok foglalkozni, akkor biztosan bolondnak nézem az illetőt. A kislányom persze ismét feladta nekem a leckét, és bizony nem hiába, mellette ugyanolyan fiatalnak és energikusnak érzem magam, mint egykor. Ennyire még nem voltam izgatott a Halál Ereklyéinek megismerése óta.</p><p align="justify">Luna Lovegood, 38:<br/>
Miután az ember eltölt több mint másfél évtizedet Varázoológusként, akkor jön csak rá, hogy mennyi mindent nem ismer még. Hiába, az egész életemben a legfontosabb motiváló erő (persze csak a gyerekeimen kívül) az ismeretlen megismerésének vágya volt. Mikor beleástam magam a témába, rögtön tudtam, hogy egy olyan lehetőséget pillantottam meg, amit kár lenne elszalasztani. Csak remélni tudtam, hogy a Varázsvilág és legendás lényinek titkaira találok majd válaszokat az utunk során.</p><p align="justify">Rolf Salmander, 34:<br/>
Mindig is nagy elvárásokat állítottak az emberek velem szemben a nagyapám miatt. Göthe Salmander csak egy van, de én magam sem szenvedek hiányt felfedezésekben, és ez a kaland csak további ígéreteket tartogatott számomra is. Mikor megláttam, hogy a feleségem milyen elhivatottsággal vetette bele magát a tervezésbe, és hogy mekkora reményeket fűz az úthoz, kétségek sem maradtak bennem, hogy igenis mellette van a helyem. Szerencsére arról le tudtam beszélni, hogy a fiúkat is magunkat vigyük. Ő sem volt sokkal idősebb mikor már Harry Potter mellett harcolt, de én akkor is féltem őket. Kicsik ők még egy ilyen úthoz.</p><p align="justify">Ronald Weasley, 39:<br/>
Mikor Luna megkeresett azzal, hogy szeretnék-e vele tartani egy olyan úton, ahol a muglik egy nagy rejtélyét fogjuk megoldani, egy pillanatig sem hezitáltam az igenlő válasszal. Ahogy a bátyám mondta: A Weasley Varázsvicc Vállalat társtulajdonosának is kell néha egy kis kikapcsolódás. Nem éppen erre gondolt, de lássuk be, számomra mi is lehetne jobb, mint a barátaimmal újra egy kalandra indulni. Néhány éve apám nyomdokain beleástam magam a mugli kultúrába, és azon belül is a hadászati ismeretekbe, szóval alig vártam már, hogy találjak egy működő lézerkardot, vagy valami hasonlóan király dolgot.</p><p align="justify">...</p><p align="justify">– A sunyi kis... tökfej! – mérgelődött Heremione. – Azt mondta, hogy segít nekik egy cikkben, de nem, hogy betörnek majd egy maximálisan őrzött katonai létesítménybe. Ez öngyilkosság!<br/>
– Mégis megcsinálták. – szólt rá Harry.<br/>
– Hát meg... Jól megcsinálták, az biztos. Vele majd még számolok.<br/>
Hermione mérgesen, de izgatottan lapozott tovább.</p><p align="justify">...</p><p align="justify">
  <b>Az indulás előtt:</b>
</p><p align="justify">Rolf: Egy ilyen út általában rengeteg előkészítést igényel, és ez most sem volt másképp. Valószínűleg sokan gondolják, hogy a mágia adta lehetőségeket kihasználva mi sem lehet egyszerűbb, mint túljárni néhány leleményes magnix eszén. Öreg hiba! A tényállás a következő: Az első, és leginkább valószínű lehetőség az, hogy azon a helyen még soha nem járt senki a Varázsvilágból, és ezáltal nincs felkészítve az ilyen behatolások ellen. Mindazonáltal nem vethetjük el semmiféleképp azt a forgatókönyvet, ami szerint a Varázsvilágban egyesek tudnak a hely létezéséről, vagy esetleg egyenesen a felügyeletük alatt tartják azt.<br/>
Nagy ostobaság lenne feltételezni, hogy nem ütközhetünk mágikus védelembe akár a befelé, akár a kifelé vezető úton. Semmi esetre sem kockáztathatjuk meg, hogy hopponálással próbálkozzunk akár csak a közelben is, mert fogalmunk sincs róla, hogy ha lehetséges is egyáltalán, akkor biztonságos-e. A védelem, és elővigyázatosság címszavak alá tartozó minden intézkedést meg kellett tennünk még mielőtt egyáltalán megközelítjük a helyet.</p><p align="justify">Már kezdetben is felmerült egy igencsak aggasztó lehetőség, ami nem csak az egész tervet, de még az életünket is veszélyezteti. A megalapozatlan, ámde el nem vethető lehetőség nem más, mint hogy a muglik már leleplezték a varázsvilágot, és a rendelkezésre álló bizonyítékok pontosan itt vannak elrejtve. Ha van bizonyítékuk egyes varázserőt használók létezésére, akkor esetleg készülhetnek rá, hogy valaha megpróbálják majd azt megsemmisíteni, így a legszigorúbban őrzött létesítményt talán nem csak az övéik ellen próbálják védeni, hanem általuk csak részben megértett lények ellen is fel kell hogy fegyverezzék magukat. A legszörnyűbb lenne, ha éppen a mi érkezésünk indítana el egy láncreakciót, aminek a végkifejletében az egész varázsvilágról lehull a lepel, de talán pont a tétlenségünk vezetne el ilyen eseményhez, így nem hátrálhattunk meg. Mondanom sem kell, hogy mekkora félelemmel töltött el az a gondolat, hogy esetleg modern kori boszorkányüldözők áldozataivá válunk, de mint a kedves olvasók már tudják, mindannyian épségben visszatértünk, hogy elmeséljük a történetet.<br/>
A konklúzió ezt a kérdést illetően nyilván a maximális óvatosság alkalmazása. Abban pedig szintén megegyeztünk, hogy ha mégis találunk odabent olyan dolgokat, amik birtokában a magnixok veszélyt jelentenek majd a varázsvilágra, vagy csak információkat a titkainkról, azonnal elsődleges prioritást élvez majd ezeknek a dolgoknak az eltüntetése, még abban az esetben is, ha kénytelenek leszünk megsemmisíteni egyes, akár felbecsülhetetlen értékű tárgyakat, lényeket, vagy információkat.</p><p align="justify">Ron: Az elsődleges feladatom az úton nem más volt, mint a magnixok által használt biztonsági rendszereken való átjutás. Napokig gyűjtöttem az információt mindössze arra vonatkozóan, hogy mivel is állhatunk majd szemben, ha majd egyszer belépünk a Körzet területére. Teljesen biztos voltam benne, hogy a nyilvánosság elől eltitkolt technológiát is használnak a bázis védelmére, szóval minden apró információmorzsa és feltételezés az esetleges biztonsági berendezésekről kulcsfontosságú lehet.<br/>
Arról se feledkezzünk meg, hogy az utat minkét irányban meg kell járni egy ilyen akció során, szóval elő kellett állnunk minden lehetséges menekülési tervvel, ami csak eszünkbe jutott. Nem győzöm hangsúlyozni, hogy a hopponálás kezdetektől fogva világos volt, hogy kizárólag élet-halál esetben kísérelhető meg, szóval erre nem lehetett alapozni. Az egész akció során használni fogunk néhány egyszerű bűbájt, ami a magnixok számára láthatatlanná és hallhatatlanná tesz minket, de emellett szereztünk négy láthatatlanná tevő köpenyt, ami esetleges varázshasználók ellen nyújthat védelmet. Ezen felül egy tértágító bűbájjal ellátott aktatáskát is hozzáadtunk a felszereléshez, hogy szükség esetén abban elrejtőzhessünk akár mindannyian.</p><p align="justify">Szintén az én ötletem, hogy fejenként egy-egy zsupszkulcsot is vigyünk, amiket szintén egy kitágított belsejű erszényben viselhetünk magunkon, ugyanis vészhelyzet esetén még mindig tanácsosabb begyűjtő bűbájjal azokat magunkhoz hívni, és azzal utazni, mint az egyszerű hopponálás. Emellett pajzsbűbájjal ellátott öveket is magunkra vettünk, ismételten csak az esetleges ellenséges átkokkal szemben. Vittünk magunkkal továbbá instant sötétségport, ha nem csak eltűnnünk kellene, hanem teljesen elvakítani az ellenfeleinket, hanggenerátorokat figyelemeltereléshez, Százfűlé-főzetet, ha fel kellene vennünk egy-egy ott dolgozó alakját.<br/>
A legmeredekebb dolgot a végére hagytam: Nem tudhattuk biztosan, hogy a mágia nem lesz-e teljesen használhatatlan odabent, így mind a négyünket elláttam kilenc milliméteres kézifegyverekkel, arra az esetre, ha semmi mással nem védhetjük meg magunkat. A társaim egy emberként ellenkeztek a lépés ellen, de én semmiképp nem engedhettem belőle. Kénytelen voltam közölni velük, hogy önvédelmi fegyverek nélkül nem vagyok hajlandó részt venni az akcióban. A kompromisszumos megoldás az volt, hogy egyedül Rolf és én fogunk éles lőszert használni, Lovegood-ék viszont csak riasztólövedéket hoznak magukkal.</p><p align="justify">Luna: Talán a legegyszerűbb megoldás arra, hogy mégis hogyan fogunk eljutni a Körzetig, a repülés lenne. Persze nem a varázslók és boszorkányok által megszokott eszközökkel, hanem a magnixok repülőgépével Los Angeles városából egyenesen az úti célunkhoz. Ezzel két jelentős probléma akad: Először is nem tudhatjuk, hogy minden felkészülésünk ellenére nem fognak-e majd észrevenni minket, vagy hogy nem-e egyenesen egy csapdába repülünk, ha ezt a módszert választjuk. Persze nem okozhat gondot a gépre titokban való feljutás, de végül lehet, hogy kijutni nem fogunk tudni, ha egyszer már bejutottunk.<br/>
A másik gond pedig, hogy így nem segíthetünk a kalandra induló szegény magnixokon, tehát az ő újukat kell járnunk. A roham előtti találkozó helyszínéül egy, a Körzettől 52 mérföldre lévő autós pihenőt jelöltek meg, így a mi utunk is egyenesen oda vezetett. A tervük az volt kezdetben, hogy majd egy bérelt terepjáróval fogunk eljutni a célunkig, de aztán Ron előállt egy sokkal jobb ötlettel.</p><p align="justify">A legnagyobb sajnálatomra azonban csak nagyon korlátozottak voltak a lehetőségeink bármi elhozására a Körzetből, szóval olyan járművet kellett használnunk, ami alkalmas a helyszínen nem megvizsgálható, és a muglik számára veszélyes dolgok szállítására. A MACUSA adatbázisán keresztül azonban találtunk egy Nevadai varázslót, aki nagy rajongója a magnix járműveknek, és hajlandó volt módosítani egy katonai csapatszállítót a saját gyűjteményéből a céljainkra. A belsejét varázslattal megnagyobbította, valamint ellátta a szükséges eszközökkel, hogy az láthatatlanul, hangtalanul, a saját nyomait eltüntetve maga mögött alkalmas legyen rá, hogy eljuttasson minket a az 51-es Körzetig.<br/>
Már csak két dolog miatt kellett aggódnunk. Először azért, hogy mi legyünk az egyedüli varázshasználók, akik elindulnak az útra, másrészt pedig, hogy a magnix résztvevők száma ne haladja meg a néhány tucatot.</p><p align="justify">Xenophilius: Közel egy hónapos felkészülés és tervezés után, végül éppen időben képesek voltunk elvégezni az előkészületekkel. Ezek után már tudtuk, hogy semmi sem állíthat meg minket, és hamarosan olyan titkokat fogunk felfedni, amikről soha nem is álmodhattunk volna. A kis bevezetőnk végén szeretném megköszönni a páratlan odaadást és munkát, amit a társaim beleöltek abba, hogy lehetővé tegyék a kalandot.</p><p align="justify">Köszönöm az én egyetlen lányomnak, Lunának, hogy meggyőzött a küldetésünk fontosságáról, és hogy összetartotta a csapatot a felkészülés közel sem probléma mentes heteiben, és az út során is páratlanul bátran és talpraesetten viselkedett, hogy mind épségben hazajussunk.</p><p align="justify">Köszönöm vejemnek, Rolf Salmandernek, hogy minden lehetséges forgatókönyvet számtalanszor kielemzett, kíméletlenül begyakoroltatta velünk az összes lehetséges veszélyhelyzet megoldását, és hogy egy pillanatra sem kételkedett Luna elhivatottságában, és velem együtt elkísérte őt ezen az úton.</p><p align="justify">Köszönöm barátomnak, Ronald Weasleynek hogy megannyi elképesztő ötlettel előállt, felkészített minket a magnixok védelmének kijátszására, páratlan szakértelemmel elemzett mindent, amit csak találtunk, és hogy betöltötte a csapat azon tagját, aki a szakterülete okán a legalkalmasabb volt a küldetés véghezvitelére.</p><p align="justify">Ezen felül köszönöm még mindazoknak az embereknek, akik a legkisebb mértékben is hozzájárultak ezen lapszám elkészüléséhez, a családjaiknak és barátaiknak a támogatásért, és az olvasóknak, akik lélekben végig velünk voltak, és most ténylegesen részesei is lehetnek a felfedezéseinknek.<br/>
Ezek után nincs más hátra, mint rálépni az ösvényre, ami elvezet minket az igazság felé. Felkészültünk, elszántuk magunkat, szívünk pedig megtelt ígéretekkel, szóval útra fel! Irány az 51-es Körzet!</p><p align="justify">...</p><p align="justify">Hermione végignézett a kezében tartott újság következő oldalán. Hatalmas, színes felirat írta a következő fejezet címét: Út a Nevada sivatagba. Út az ismeretlenbe. Nem állt meg, hogy azonnal tovább folytassa az olvasást, hanem helyette gyorsan végigpörgette ujjaival az oldalakat. Valami nagyon nem stimmelt. A kiadvány túlságosan is hosszú volt.<br/>
– Harry! – kezdte remegő hangon – Ez az újság tegnap már kész kellett hogy legyen, hogy ma már nyomtatott példányokat kapjunk belőle. Három napja volt az akció, és ez azt jelenti, hogy két napjuk volt előkészíteni az egészet, és ebbe beletartozik az egész ott töltött idő, és a visszaút is. Ugye nem? Harry, ugye nem?<br/>
Harry, hogy kis gondolkodási időt nyerjen, belekortyolt a kávéjába, majd az arca eltorzult a keserű folyadék ízétől, amiben nem keverte el a cukrot korábban. Végül kelletlenül, és aggódva kinyögte:<br/>
– De igen. Találtak időnyerőket. Egy hónapot dolgoztak a kiadványon.</p>
  </div>
  