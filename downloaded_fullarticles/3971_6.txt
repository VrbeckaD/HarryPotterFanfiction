
  <div class="userstuff module" role="article">
    <h3 class="landmark heading" id="work">Chapter Text</h3>
    <p>
  <b>1. fejezet </b>
</p>
<p> </p>
<p>
  <em>- Nos, ideje lefeküdni, kedveseim. Mi legyen a mai esti mese?</em>
  <br/>
  <em> - Azt meséld el, hogyan szeretettek bele egymásba nagypapával!</em>
  <br/>
  <em> - Ó, azt a mesét már kívülről ismeritek! Na, jó, legyen! Régi idők mesekönyvei úgy kezdődnek, hogy egyszer volt, hol nem volt. De én ezt a történetet nem kezdhetem másként, mint a múlt felidézésével, mert minden egy öregember utolsó kívánságával kezdődött…</em>
</p>
<p> </p>
<p>*~*~*~*</p>
<p> </p>
<p>- És mi van, ha én többé nem akarom megtenni?<br/> - A szavát adta, Perselus, és én bízom magában.</p>
<p>Minden éjjel ugyanaz az álom. Az öregemberrel, csendesen kérlelő, engesztelhetetlen szavaival, az ijedt szemű fiúval, a mellette álló, ujjongó bűntársakkal. Álmában a boszorkányt ölte meg elsőként, aztán a vérfarkas támadását védte ki. A szőke fiú egyet rikoltva szintén rohamra indult, és a lépcső takarásából hirtelen előugrott a mindig utált fekete hajú csenevész csodagyerek, hogy szinte egyetlen szavával megmentsen mindenkit. Nincs sírás, nincs csata, nincs menekülés, és legfőképpen nincs a gyűlölt jegy a halott felett. De aztán a hajnal első pillanatai újra a kondér felett állva találták, ahogy főzte egymás után a csodaszereket. Luciusnak, az utolsó barátnak.</p>
<p>- Drága Perselus, milyen jó, hogy már ébren talállak!<br/> - Mi ez a nagy csodálkozás, nem te rendeltél még húsz adagot a csodaszeredből?<br/> - De hidd el, kedves barátom, ez lesz az év bombaüzlete! Az Abszol út történetének legszebb és legelőkelőbb patikáját nyitjuk meg holnap, és a Te hajnövesztő csodatinktúrád lesz a sikerünk kulcsa. Már egy hete hirdeti a Próféta. Láttad a mai címlapot? – ömlengett az egykori fensőbbséges halálfaló, Lucius Malfoy, rá nem jellemzően.<br/> Perselus Piton, Roxfort volt bájitaltan professzora csak megrázta a fejét a szőke férfi fecsegését hallgatva. Hirtelen azt kívánta, bár a két évvel ezelőtti, felesége halála után depresszióba eső Lucius állna mellette, mert annak az embernek a társasága jobban megfelelt volna rosszkedvének. De barátja máris az orra alá nyomta az említett varázslóújságot, a Reggeli Prófétát, aminek címlapjáról fiával, Dracóval együtt néztek az olvasóra.<br/> <em>„Álmodozik egy szebb életről? Szépségről és hozzá még szerelemről? Mi adjuk a küllemet hozzá, Ön pedig a galleonokat! Tisztességes üzlet, megvalósítjuk az ábrándokat! Jöjjön el az Aranyhajért, és meglátja, célba ér!”</em><br/> - Na, mit szólsz hozzá? Hatásos hirdetés, igaz? Draco írta!<br/> - Az a csoda, hogy az aurorok nem kopogtattak még az ajtódon – felelte Perselus újra az üst felé fordulva.</p>
<p>Mielőtt még Lucius belekezdhetett volna egy újabb magyarázatba, szája elé tette ujját, így kért némaságot a másiktól. Elérkezett a csodafőzet készítésének legfontosabb szakaszához, amikor a mágikus rímet kellett elmondania kevergetés közben:</p>
<p>„Virág, nyílj ki már,<br/> Bimbód feszítsd szét,<br/> Hozd vissza nekem,<br/> Ami enyém volt rég.<br/> Szórd az illatát,<br/> Szórd csak szerte szét,<br/> Hagyd, hogy láthassam,<br/> Ami enyém volt rég,<br/> Enyém volt rég.”</p>
<p>- Sosem értettem, hogy mitől működik ez az egész. Narcissa egy zseni volt – mormolta maga elé Lucius bánatossá vált arccal.<br/> Piton megsajnálta a szőke férfit, hiszen ő is elvesztette már régen a szerelmét, és csak bólintott barátja szavaira. Némaság borult a két férfire, a szőke valószínűleg az elhunyt feleségére gondolt, míg Piton számba vette, hogy megfelelőek voltak-e az előkészített üvegcsék.</p>
<p>Narcissa Malfoy életének két főműve volt: az egyik a fia, Draco, a másik a hajnövesztő csodaszere, ahogy játékosan hívta, az <em>„Aranyhaj”</em>. Egy különleges aranylevelű, aranyszirmú virág adta a főzet alapját, amelyet a legtisztább forrásvízzel, morzsolt unikornis szőrrel, egy csipet kamillával és rengeteg nárcisszal, orchideával kellett egy hétig főzni holdkő üstben. Amikor letelt az egy hét, pontosan az utolsó óra utolsó öt percében hússzor az óramutató járásának megfelelően, hússzor az ellenkező irányba kellett megkavarni a tinktúrát és elmondani a mágikus rímet. A rím nélkül a főzet feketévé vált, amint ezt egyszer Draco is megtapasztalta. Anyja halála után együtt kezdték el főzni a bájitalt, mert emberemlékezet óta csakis ezzel mosott hajat minden Malfoy, ez volt a felséges szőke hajtincsek titka. A recept anyáról lányra szállt, de leánygyermek nélkül Narcissa, betegsége utolsó napjaiban, Dracónak írta le a módszert. Míg Lucius szinte fel sem kelt ágyából felesége elhunyta után, Draco egy hét sírást követően, lázasan igyekezett elfoglalni magát valamivel. Piton, mint a keresztapja, hibásnak érezte magát Narcissa halálában is, holott a leukémia mind a muglik, mind a varázslók körében gyógyíthatatlan és kivédhetetlen volt.</p>
<p>Jól emlékezett az első látogatásukra az üvegházban, Draco sírva fakadt anyja kertészkedéshez hordott kesztyűi láttán, akkor jött ki rajta a gyász. Perselus, miután megitatta nyugtató főzettel a fiút, egyedül szedte le a csodaszerhez szükséges virágmennyiséget. Másnap Draco nekikezdett a főzésnek, és nem volt hajlandó semmilyen segítséget elfogadni, így Piton kénytelen volt emlékezetből megfőzni Narcissa mágikus samponját. Neki sikerült, a keresztfiának nem, és akkortól kezdve végképp beköltözött a kúriába. Vagy úgy egy évvel a tragédia után, Zambiniék vendégeskedése alatt derült ki a Malfoyok hajának titka, és Mrs. Zambini hajlandónak bizonyult egy egész kis vagyont letenni Lucius elé egy üveg csodaszerért. Bár Perselus nem volt biztos benne, hogy idegenekkel is működik a varázs, a hajfőzet hatása mindenki várakozását felülmúlta. Mrs. Zambini haja sosem látott hosszúságban, fényben és erőben tündökölt, egészen megfiatalította viselőjét. Innentől nem volt megállás, sorra érkeztek a kúriába régi mardekáros iskolatársak, egykori cimborák levelei, mind, egytől egyig a mágikus főzetet kívánták megvásárolni. Lucius szeme pedig újra megtelt élettel, és hamarosan kitalálta a patika ötletét, amivel a teljes varázslóközösség elé lép a csodatinktúra.</p>
<p> </p>
<p>*~*~*~*</p>
<p> </p>
<p>- Granger, Potter, jöjjenek az irodámba!<br/> - Igenis, uram!<br/> - Zárják be maguk után az ajtót! Nos, látták a mai hirdetést?<br/> - Igen, uram, láttuk, de ebből még nem következik az…<br/> - De igen, Granger, ebből pontosan az következik! Lucius Malfoy készül valamire, és az egész Auror parancsnokság tele van tesze-tosza fajankókkal, akik képtelenek voltak bármit is kideríteni Voldemort első halálfalójának terveiről.<br/> - Uram, az már hat éve volt – szólt közbe a volt griffendéles hős, Harry Potter.<br/> - Ha én azt mondom, hogy készül valamire, akkor készül!<br/> - De, uram, még Kingsley miniszter úr szerint sem szükséges…<br/> - Granger, ha kérhetném, ne adja elő Kingsley szavait még egyszer! Pont elég volt a reggeli eligazításon meghallgatni, hogy a dicső aurorok szerint semmire se készül Malfoy. Higgyen nekem, csalhatatlan ösztöneim vannak!</p>
<p>Harry és Hermione csak összenéztek főnökük, Gawain Robards újabb kirohanását hallgatva. Való igaz, hogy az egykori auror parancsok sok ex-halálfalót fogott el a háború után, de a törvényesség határán mozogtak a kihallgatási technikái, ezért helyezte őt át a Hallhatatlanok élére Kingsley miniszter. A két jó barát pechjére, amint az idősebb Malfoy belekezdett patikája építésébe az Abszol úton, éjt-nappallá téve kellett a volt Voldemort kegyenc után nyomozniuk. Harry szerint eszelős volt a főnökük, Hermione viszont valami régi konfliktust gyanított a bosszúhadjárat hátterében. Bárhogy is lehetett, az elmúlt három hónapban számos auror volt kénytelen nem létező fenyegetések miatt kivonulni az építkezéshez, míg Harryék minden héten új nyomot követve, Robards utasításainak megfelelően, kikérdezték az összes varázslót, aki valaha is kapcsolatba lépett a Malfoy családdal. A mardekárosok nem viselték túl jól az állandó kíváncsiságot, a patika nyitása előtti reggelen három hivatalos panaszt nyújtottak be zaklatás miatt Robards és csapata ellen. Kingsley miniszter, hogy elejét vegye újabb botrányoknak, maga készült megnyitni az üzletet Lucius Malfoy mellett, amit reggel az eligazításon jelentett be. Az azóta eltelt két óra alatt Hermione és Harry számtalanszor voltak kénytelenek meghallgatni főnökük véleményét az egész korrupt minisztériumról és főleg egyes galleonba burkolózó, istentelen aranyvérűekről.</p>
<p>Robards most hirtelen megállt, töprengő arcot vágott, és ebből a két volt griffendéles tudta, hogy rájuk nézve semmi jó nem sülhet ki, mert főnöküknek éppen egy újabb, saját bevallása szerint eget rengetően jó ötlete támadt.<br/> - Ha patikát nyit, ahhoz gyógyital kell, viszont csak alapanyagokat vett eddig, igaz? – nézett kérdően alárendeltjeire. – Mi következik ebből, Granger, Potter?<br/> - Mi, uram? – kérdezett vissza Hermione.<br/> - Hogy főzik a varázsszereket, vagyis van egy bájitalhoz értő emberre.<br/> - Draco mindig is tehetséges volt bájitalkészítés terén, uram – szólt közbe Harry.<br/> - Az lehet, Potter, viszont az ifjú Malfoy az egyetlen, aki elhagyhatja Angliát, így az utóbbi időben meglehetősen sokat utazott.<br/> - Ez igaz, uram – felelte Harry.<br/> - Nos, ha nem az ifjabb Malfoy, és nem az apja, akiről fogalmunk sincs, hogy mennyire jó bájitalok terén, akkor lennie kell egy profinak a csapatban.<br/> - Jaj, ne – nyögte Hermione, felkészülve rá, hogy Robards másik kedvenc üldözöttjére, volt professzorukra terelődjön a szó.<br/> - De igen, Granger, jól sejti, hogy mit fogok mondani. Perselus Pitont hat éve nem látta senki, de a halálfalók megesküdtek rá, hogy életben van.<br/> Harry legszívesebben hangosan kimondta volna a fejében zakatoló gondolatot, mely szerint Robards kihallgatási technikáját élvezve, még ő is meg mert volna bármire esküdni, akár arra is, hogy a főnökénél jobb nyomozót nem ismer.</p>
<p><br/> - Márpedig, ha Pitonról van szó, ő is van olyan nagy fogás, mint Malfoy – töprengett hangosan Robards. – Granger!<br/> - Igen, uram?<br/> - Potter nem jó bájitalok terén, de a maga tudása megfelelő. Belopódzik a kúriába, és kideríti, hogy ki a bájitalfőző mester, akit Malfoy alkalmaz.<br/> - Na, de, uram! – háborodott fel Harry. – Azért Hermione nem olyan jó közelharcban, mint én. Mi lesz, ha elkapják?<br/> - Odaadja neki a méltán híres láthatatlanná tévő köpenyét, így szabadon járhat-kelhet a kastélyban.<br/> - És hogy jutok be? Nem hiszem, hogy beengednének, ha azt mondanám, látogatóba jöttem – mutatott Hermione a terv hiányosságára.<br/> - Az egyik szállító, Robinson, sáros volt a múlt heti csempészésben, igaz? Nos, majd ő beviszi magát, ezt majd én elintézem. – A két griffendéles összenézett, és magukban szánták a szerencsétlen kereskedőt, már előre is. – Addig is, készüljön össze, maga meg, Potter, adja le a ma esti Draco Malfoy megfigyelési megbízását Weasley barátjának. Fogadjunk, hogy ő többet fog észrevenni, mint maga. Ne higgye, hogy nem vettem észre, mennyire legeltette rajta a szemét a múlt hónapi Wizengamot bálon.<br/> - Na, de, uram! – pirult el Harry, miközben igyekezett nem ránézni az őt hirtelen vizslató barátnőjére. – Tisztán csak szakmai érdeklődéssel kísértem figyelemmel Draco tevékenységét.<br/> - Mondja el még egy párszor a tükör előtt, sajnos nem elég hihető a hazugsága – felelte Robards, majd intett nekik, hogy távozhatnak.</p>
<p>- Draco? Mondjuk nem meglepő, mindig is a mániád volt – jegyezte meg Mio, amint visszaértek saját irodájukba.<br/> - Nem volt a mániám! – tiltakozott Harry, aztán csak legyintett. – Mindegy, beszéljük meg, hogy mi legyen este.<br/> - Mi lenne? Segítünk neki, ha ott van.<br/> - És ha nincs ott?<br/> - Bármennyire is fáj elismernem, sajnos valószínű, hogy Robardsnak igaza van, és a professzort alkalmazza Malfoy – válaszolta a lány.<br/> - Nos, ha igen, akkor csak egyet tehetünk, bármennyire is megüthetjük a bokánkat érte – vigyorodott el Harry, míg Hermione felnyögött. Nehéz estének néz elébe, akárhogy is lesz.</p>
<p> </p>
<p>*~*~*~*</p>
<p> </p>
<p>A Malfoy kúriába még mindig nehéz volt bejutnia egy egyszerű varázslónak, ez nem változott a háború óta. Hermione csak remélni merte, hogy a kifelé út nem lesz annyira tragikus, mint a legutóbbi látogatásukkor volt. Valószínűleg Harry fejében is ez járhatott, mert újra aggodalmaskodni kezdett:<br/> - Nem lesz baj? Ne csináljam inkább én? Hoztam Százfűlé-főzetet, bemegyek helyetted!<br/> - Persze, és egyet szagolsz a levegőbe, akkor rögtön tudni is fogod, hogy mit főztek ki? Harry, nem értesz a bájitalokhoz, nekem kell mennem.<br/> - Tudom, csak…<br/> - Féltesz, rendben, megértettem. Add a köpenyed, megérkezett a szállító autója, vagy most surranok be, vagy sose.<br/> - Itt foglak várni! – ígérte társa.<br/> - Tudom, és légy szíves, igyekezz addig nem bajba kerülni, jó? – válaszolt neki Mio, majd elfutott az autó után. Még szerencse, hogy a könnyező pálmák, trópusi orchideák nem bírják a hoppanálást, így ő szépen beosonhatott Robinson autója mellett.</p>
<p>A láthatatlanság nagy előnyét igyekezett gyorsasággal és nesztelenséggel ötvözni, amikor besomfordált az egyik teraszajtón a kastélyba. Régebbi auror jegyzőkönyvekből tudta, hogy a pincében kell keresnie a bájital labort, már amennyiben volt ilyen. Csendesen osont a néptelen alagsori folyosón, bár csak saját lélegzetét hallotta, minden feje feletti zajtól összerezzent. Aztán elért az ajtóig, amely mögött vélhetően a labor állt, de ekkor lépéseket hallott háta mögül. Amilyen halkan csak tudott, elsettenkedett a labor mellől, és a folyosó kanyarulatába húzódott. Óvatosságát nem is bánta meg, mert a következő pillanatban a labor elé ért a kúria gazdája, Lucius Malfoy.<br/> - Perselus, készen vagy? – kérdezte a férfi, amint kinyitotta az ajtót.<br/> - Készen, de kérnék valamit – hallotta Hermione a Roxfortban oly rettegett hangot. Közelebb lopódzott, nehogy valamilyen titokról lemaradjon.<br/> - El szeretnék menni a patika megnyitójára – jelentette be Piton.<br/> - Na, de, Perselus, hogy képzeled? Téged még mindig köröznek Dumbledore miatt, és maga Kingsley fogja átvágni a szalagot. Ha eljönnél, botrányba fulladna az egész megnyitó.<br/> - Talán ideje lenne tényleg kilépnem innen, még a letartóztatás is jobb, mint az örökös bujkálás – vetette ellen Piton.<br/> - Nem is bujkálsz, az összes mardekáros tudja, hogy itt élsz – vitatkozott Lucius. – Persze, ha volna valami megdönthetetlen bizonyítékod arra nézve, hogy Dumbledore kérte a megölését, akkor más lenne a helyzet. Így viszont tudod, hogy mi várna rád? Kedves barátom, Perselus – lépett közelebb a fekete hajúhoz Malfoy –, a világ odakinn nem sokat változott, amióta itt élsz közöttünk, csak még kegyetlenebb lett. A mágusok nem tűrik jól a kivételeket, nincs szürke, csak fekete és fehér, bűnös és áldozat. Hiába tudjuk mindketten, hogy az öregember megátalkodottan mozgatta a rendjének tagjait, csakhogy le tudjon minket győzni; ők nyertek, és megtoroltak minden vélt és valós sérelmet. Nézd meg, mit tettek Narcissával, aki soha nem emelt senkire sem kezet. Nem voltak hajlandóak kezelni, mert az én feleségem volt. Az aurorok és a Wizengamot tagjai között is sokan vannak, akik szerint te csak az Azkabant érdemled.<br/> - De vannak olyanok is, akik szerint nem, igaz, Lucius? Mint például Potter, ha végre felelne a leveleimre…<br/> - Amit nem tett meg sosem, és akkor is kétesélyes a dolog. Sosem bántál vele valami szépen. Na, mindegy is, nekem most mennem kell, majd este beszélgetünk. Ugye, nem felejtetted el, hogy vendégeink lesznek? Megünnepeljük a sikerünket! Viszlát, Perselus!<br/> - Sikerünket? Inkább a tiédet – morogta Piton, de a volt halálfaló már a folyosó végén járt, nem hallhatta.</p>
<p>Hermione bekukkantott a nyitva hagyott ajtón, és csodálkozva nézte a csillogóan tiszta laboratóriumot, ahol egymás mellett öt asztalon is egy-egy holdkőből készült üst állt. Egykori tanára éppen rendet rakott a helyiség hátsó felében, így nem láthatta, amint a lány csendesen belép az ajtón. Mio minden erejét megfeszítve próbált hangtalanul elosonni az egyik kondér irányába, hogy beletekinthessen, maradt-e egy pár csepp bájital az alján. Szerencsétlenségére az első üst már makulátlanul tiszta volt, így muszáj volt a tanárához közelebbi asztalhoz jutnia. Már éppen nagy levegőt vett, és készült mozdulni, amikor sietős léptek hallatszottak kívülről.</p>
<p>- Perselus, megjöttek az orchideák! – lépett be Draco Malfoy. – Megnézed őket?<br/> - Nem, biztos vagyok benne, hogy megfelelően gondoskodtál róluk. Meg aztán nehogy miattam lemaradj a megnyitóról, apád elvárja tőled is, hogy ott légy.<br/> - Persze, de…<br/> - Meg ott lesznek Zambiniék, Parkinsonék, Notték, minden volt mardekáros, a fél minisztérium, csak éppen…<br/> - Csak éppen te nem, igaz? Nézd, Perselus, tudod, hogy az apám csak jót akar neked.<br/> - Mint ahogy neked is a háború alatt, igaz? Tudod, mit, Draco? Elegem van abból, hogy állandóan mindenki megpróbálja eldönteni helyettem, hogy mi a jó nekem. Hogy mindenkinek egy engedelmes bábként kellek, aki szépen elvégzi a piszkos munkát a háttérben, aztán levonul a színről és nem kérdez semmit, nem csinál semmit, csak amire parancsot adnak neki. Negyvenhárom éves vagyok, és szinte egy napot sem éltem úgy, hogy szabadon irányíthattam az életemet!</p>
<p><br/> Draco csak elkerekedett szemmel bámult keresztapjára, még sosem látta a sodrából kijönni a volt házvezetőjét.<br/> - Potter megint nem válaszolt? – kérdezte halkan.<br/> - Nem, a csodafiú biztosan nagyon elfoglalt! Legalábbis ahhoz túlságosan, hogy egy régi ellenfél mondanivalóját meghallgassa. Vagy csak tűzbe dobta az összes levelemet.<br/> - Arra nem gondoltál, hogy mi van, ha el se jut hozzá? Hogy elköltözött?<br/> - Nem, biztosan tudom, hogy még mindig a Grimmauld téren lakik.<br/> - És ha valamelyik Weasley keze van a dologban?<br/> - Nem tudom, Draco. De ma nem is akarok ezzel foglalkozni. Fáradt vagyok, kitakarítok és lefekszem.<br/> - Ne segítsek?<br/> - Nem kell, menj öltözni. – Piton elfordult, és tovább pakolgatott, de Draco Malfoy csak állt és a férfi hátát nézte. Végül fejcsóválva elfogadta, hogy keresztapja nem kérte a segítségét, és halkan elköszönt, majd kisietett.</p>
<p>Amint a fiatal Malfoy léptei elhalkultak, Piton letette kezéből a pálcáját, és a sarokszekrényhez sétált. Amikor kinyitotta az ajtót, Hermione igyekezett a háta mögé osonva belesni. Nem polcokat látott azonban a szekrényben, hanem egy festményt, amit Piton ügyesen elrejtett. A képről Dumbledore professzor nézett farkasszemet a volt tanárral.<br/> - Még mindig semmi válasz Pottertől, pedig már két tucat levelet küldtem neki!<br/> - Érdekes, nekem úgy tűnt a beszélgetéseikből, hogy nem tudnak semmit magáról, Perselus.<br/> - És persze a bizonyítékokról sem? Minerva sem? Milyen érdekes, hogy pont az én ártatlanságomat igazoló emlékgömb és levél tűnt el!<br/> - Perselus, kérem!<br/> - Ne jöjjön azzal, hogy paranoiás vagyok! Minden esetben igazam volt, ha azt mondtam, hogy valaki az életemre tört, vagy rosszat akart.<br/> - Harry esetében sosem, kedves Perselus. Csak mindig az apját látta benne, sosem a valóságot – ellenkezett a portré.<br/> - Ne kezdjük újra! Azt mondja meg inkább, hogy most mit csináljak? Minervához vagy a Weasleykhez nem fordulhatok, mind minisztériumi alkalmazottak.<br/> - De nem minden minisztériumi alkalmazott pletykál, uram – szólt Hermione, és előbújt a láthatatlanná tévő köpenyből.<br/> - Granger! Maga meg mit keres itt?<br/> - Az igazságot. És magát.<br/> - Megtalált. Bravó. Milyen igazságot?<br/> - A főnököm szeretné tudni, hogy mit fog ma árusítani Lucius Malfoy.<br/> - Mi sem könnyebb ennél. Lépjen közelebb! – parancsolt a lányra. – Szagoljon bele az üstbe. Milyen hozzávalókat ismer fel?</p>
<p>Hermione újra az iskolában érezte magát, ahogy a volt professzora szemöldökét felvonva, kérdően nézett rá. Ha jól emlékezett, körülbelül egy perc állt a rendelkezésére, de harminc másodperc múlva már biztosan számíthatott a férfi lekicsinylő grimaszára is. Amit viszont Piton nem tudott Hermionéről, a lány előnyére vált, a háború vége után egy évig betegápoló volt a Szent Mungóban, mert szűkében voltak a dolgos kezeknek. Azóta is minden hétvégén önkéntes ápolónőként dolgozott, így a bájital tudása nem kopott meg.</p>
<p>- Kamilla, nárcisz és orchidea virágok, bár érzek még egy egzotikus illatú hozzávalót. Holdkő üstben főzi, ezek szerint forrásvíz a főzet alapja. Ha sokáig főzte benne a varázsszert, akkor morzsolt unikornis szőrt is hozzá kellett adagolnia, mert az közömbösíti a holdkő főzet színét. Felteszem, hogy direkt ilyen aranyszínű, esetleg a titokzatos virágtól lehet ilyen. Megkérdezhetem, hogy mi ez?<br/> Piton egy pillanatra elismerően nézett Hermionére, aztán felvette a szokásos modorát:<br/> - Elfogadható. Egy hajra alkalmazható varázsszer.<br/> - Sampon? Lucius Malfoy sampont fog árulni?<br/> - Nem ő fogja árulni, és biztosíthatom, Granger, ez nem egy egyszerű sampon, hanem legvarázslatosabb csodaszer, amit hajra alkalmazni lehet ezen a világon. Mégis mit gondolt, a Malfoyok haja mitől ilyen?<br/> - Nahát – ámuldozott Hermione.<br/> - Most pedig maga felel egy pár kérdésre, részletesen! – nézett rá szúrós szemmel a volt tanára. – Mit keres itt? Ki a főnöke? És főképp, ki tud még rólam?<br/> - Harry, legalábbis sejtettük, hogy Ön itt él. Múlt héten kihallgatta Nottot. A főnököm Gawain Robards. – Piton felszisszent a név hallatán.<br/> - Azt hittem, már kirakták az aurorok közül.<br/> - Ki is. Mi Hallhatatlanok vagyunk.<br/> - Potter? Aki nem tud színészkedni?<br/> - Azért egy párszor sikerült mindenkit lóvá tennünk a Roxfortban – vágott vissza Mio. Aztán előkapta pálcáját, és elküldte Harryhez a patrónusát.<br/> - És most mi lesz? Letartóztat? – kérdezte tőle Piton.<br/> - Nem, uram. Látom, hogy ez nem egy veszélyes főzet, tehát a főnököm gyanúja alaptalan volt. De esetleg tehetnék egy javaslatot?</p>
<p><br/> A férfi intett, hogy beszélhet.<br/> - Harry nem tud a leveleiről.<br/> - Kihallgatta, amit Dracónak mondtam? Mióta rejtőzködik itt?<br/> - Csak azt hallgattam ki – sietett válaszolni Hermione, majd Piton fejcsóválása után beismerte az igazat. – Lehet, hogy hallottam azt is, amit Lucius Malfoyjal beszéltek.<br/> - Lehet, Granger?<br/> - Na, jó, azt is. De csak Lucius előtt öt perccel lopóztam be a kúriába.<br/> - Ne akarjam tudni hogyan, igaz?<br/> - Inkább ne, ez Mr. Robards dolga volt.<br/> - Hogy tud egy ilyen görénynek dolgozni? Azt hittem, maguknak griffendéleseknek mániájuk a fair play.<br/> - Az ember kénytelen felnőni, uram, és amikor beléptünk a testületbe, még nem ő volt a főnök. De többet nem mondhatok, különben…<br/> - Tudom, különben meg kell ölnie.</p>
<p>Piton elgondolkozva meredt a lányra, Hermione meg rákérdezett:<br/> - Akkor, talán eljön velem?<br/> - Hová, Granger?<br/> - Harryhez. Még mindig a Grimmauld téren lakik.<br/> - És mit mondhatnék neki, mielőtt szétátkozna Dumbledore megöléséért? Vagy átadna az ütődött főnöküknek? Maga nem tartóztat le?<br/> - Nem, uram, mert McGalagony professzor szerint Önnek bizonyítékai vannak az ártatlansága mellett.<br/> - Azt mondja, hogy menjek el magával? Hagyjam itt a kúriát?<br/> - Hát nem erre vágyik?</p>
<p>Hermione nézte, ahogy a férfi töprengve járkált fel-alá. A két Malfoyjal lefolytatott beszélgetés után azt hitte, hogy érti volt tanárát. De persze a félelem is nagy úr, és a férfinek nem volt oka bízni benne. Anyukája viszont mindig azt mondogatta, hogy a végén mindig azok járnak jól, akik türelmesek. Így aztán várt némán egy negyed órát.</p>
<p>- Ha óhajtja, megesküszöm a pálcámra, hogy nem akarok rosszat magának – ajánlotta végül fel.<br/> Piton a szokásos morcos tekintetével nézett rá, de aztán így felelt:<br/> - Nem kell, Miss Granger. Menjünk.</p>
  </div>
  