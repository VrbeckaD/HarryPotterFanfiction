
  <div class="userstuff module" role="article">
    <h3 class="landmark heading" id="work">Chapter Text</h3>
    <p>„Draco, kopni do vrtule, ať nepřijdeme pozdě,“ zasmál se černovlasý chlapec sedící pohodlně na široké posteli svého nejlepšího přítele.</p>
<p>„Je to moje oslava,“ znuděně odfrkl a obrátil se od zrcadla, ve kterém kontroloval svůj perfektní vzhled. „Začne, až přijdu. Neuteče.“ Otočil se zpět a prsty zabořil do svých platinových vlasů, aby je zkrotil a umístil na jejich přesně určené místo.</p>
<p>„Lucius bude nadávat,“ upozornil ho a sledoval, jak lehce trhl rameny.</p>
<p>„Otec nadává pořád,“ povzdechl si, upravil poslední pramen a pak se posadil na postel těsně vedle druhého chlapce. „Už si ani nepamatuju, kdy se naposledy usmál.“</p>
<p>„Stalo se něco?“ Starostlivě mu položil ruku na rameno a vyhledal svým pohledem jeho oči. Sledoval posmutnělé šedé zornice a uvažoval, co se mohlo stát, že se Lucius stáhl do sebe. Vždy, když byl u Draca na návštěvě, byl k němu jeho otec velmi milý, hýřil vtipy a oči, mající stejný odstín ocelové šedi jako jeho syna, jiskřily při pohledu do jeho smaragdově zelených.</p>
<p>„Nevím.“ Vyhrnul jeden koutek úst v neveselém úšklebku. „Co jsem se vrátil z Bradavic, moc spolu nemluvíme. Prakticky se mi vyhýbá.“ Smutně svěsil ramena. „Čekal jsem, že když mu ukážu OVCE se samýma nejlepšíma známkama, tak mě aspoň pochválí, ale… Jako kdyby ho to vůbec nezajímalo, sotva se na pergamen podíval. Nechápu, co se děje.“</p>
<p>„Mrzí mě to, Draco,“ zašeptal a stáhl si ho do objetí. Bylo mu ho líto, neboť jako jediný ze všech studentů věděl, že je velmi citlivý a jeho arogantní maska je jen přetvářka.<br/>

Draco nestál o další přátele, měl Harryho, syna svého kmotra, se kterým prakticky vyrůstal, a věděl, že se na něj mohl s čímkoliv a kdykoliv obrátil. A stejně, jako tu byl Harry pro Draca, byl blonďatý chlapec připraven Harrymu pomoci v kteroukoliv denní i noční dobu. Nedokázal si představit, že by byl jeho život bez něj. Měli podobné osudy, oba dva vyrůstali bez matky. Dracova matka Narcissa zemřela po porodu a Harryho matka Lily rok po jeho narození. Dracův otec byl vážený muž z velmi bohaté a prastaré rodiny čistokrevných kouzelníků, Harryho otec byl vyhlášený mistr lektvarů, učící stejnojmenný předmět ve škole čar a kouzel. Oba muži byli dávnými přáteli a spolužáky, nebylo tedy s podivem, že se scházeli i v dospělosti a tak mezi jejich syny mohl vzniknout vztah s ryzím přátelským poutem.</p>
<p>„To nic. Bude to zase dobrý.“ Přerušil objetí a znovu se postavil k zrcadlu, aby zjistil, jaké škody na svém účesu napáchal, když si hlavu opíral o klíční kost kamaráda. Upravil jeden neposlušný pramínek, a pak se na něj obrátil s rozpačitě skousnutým rtem. „Harry… nemohl bych na pár dní k vám?“ Rukama opsal nesrozumitelný oblouk. „Leze mi to tady na mozek. Nemám s kým si promluvit a psát si s tebou dopisy mi nestačí…“ Sklopil hlavu a zadíval se na své dokonale padnoucí drahé boty. „Za chvíli oba nastoupíme do práce a pak už nebude tolik příležitostí… Chápeš…“</p>
<p>„No jasně,“ usmál se nadšeně. „Stejně jsem ti to chtěl navrhnout. Táta je věčně zalezlej v laborce a vaří tam ty svoje břečky.“ Ztišil hlas a zamrkal. „Ať tě ani nenapadne mu říct, že jsem to o těch jeho lektvarech někdy vypustil z pusy.“ Vrátil hlas do normálního tónu. „Takže se doma stejně nudím. Navíc –“ okázale protočil oči, „– jsem neprozřetelně slíbil Ronovi a Hermioně, že s nimi na pár dní budu u Weasleyů, takže… Fakt nám moc času nezbývá. Promiň.“ Konejšivě ho pohladil po paži, když viděl jeho posmutnělý výraz. </p>
<p>„Možná bys tam mohl s náma,“ nadšeně navrhl. „Zeptám se, jo?“</p>
<p>„Uvidíme. Zatím si užijeme aspoň těch pár dní, co nám zbejvá.“ Otráveně vypustil vzduch z plic. „Tak pojďme, než nás naši otcové začnou hledat.“</p>
<p>***</p>
<p>„To vám to trvalo.“ Severus Snape se na svého syna zamračil zpoza dlouhých černých vlasů rámujících jeho přísný obličej. „Lucius už pro vás chtěl jít. Kvůli čemu jste se tak zdrželi?“ Hovořil tiše, aby ho neslyšel nikdo ze zástupu gratulantů. Dracovi bylo osmnáct a jeho otec usoudil, že je vhodné tuto událost řádně oslavit. Ostatně, v jejich rodině se narozeniny slavily vždy s okázalou pompou a s množstvím vážených hostů.</p>
<p>„Draco si chtěl promluvit,“ odpověděl Harry stejně tiše a zadíval se směrem, kde Draco přebíral dárky od svých gratulantů, stoje vedle otce. Harrymu lehce zrůžověly tváře, když si uvědomil, že Lucius hledí přímo na něj a jakmile se jejich oči spojily, i na dálku si mohl všimnout, jak se jeho koutky zvedly v mírném úsměvu. Rychle zamrkal a uhnul pohledem zpět k otci, jenž netrpělivě čekal na podrobnosti vysvětlení jeho syna. „Má pocit, že se mu Lucius vyhýbá. Neříkal ti něco?“</p>
<p>„O ničem nevím,“ řekl po chvilce přemýšlení. „Jen se chlubil, že má Draco dokonalé známky.“</p>
<p>„Fakt?“ podivil se a napil ze sklenice s červeným vínem, po očku sleduje dva aristokraty postávající vedle sebe a zářící jak dva bledé diamanty. </p>
<p>Cítil na sobě pohled staršího z nich a u žaludku ho zvláštně lechtalo. Nechápal, proč ho Lucius propaloval očima a zjišťoval, že mu to není příliš nepříjemné, přesto se vyvaroval jakéhokoliv dalšího očního kontaktu. Raději se zaměřil na svého kamaráda, kterak s naučeným úsměvem děkuje a potřásá si ruce s dalšími lidmi. Znal ho dokonale, proto i přes několikametrovou vzdálenost viděl napětí jeho ramen a strnulý postoj, jímž vyjadřoval, jak je mu celá společnost proti srsti. Nejednou si mu uprostřed noci, když spolu leželi na jedné posteli a povídali si, svěřil, že tento typ večírků bytostně nenávidí. Místo toho si přál obyčejné posezení s několika přáteli, v restauraci nebo jen pod altánem v zahradě, kde by se mohl uvolnit a své narozeniny si patřičně užít.</p>
<p>Usmyslel si, že mu to vynahradí a vezme ho na mudlovskou diskotéku. S otcem žili v mudlovské čtvrti, proto mu nebyl cizí jejich svět a často se o prázdninách toulal po okolí, pokud zrovna nebyl u někoho na návštěvě. Povzdechl si, když si uvědomil, že jakmile skončí prázdniny, opět bude v Bradavicích. Těšil se na své místo učitele obrany proti černé magii, avšak znamenalo to, že se s Dracem uvidí jen velmi vzácně. On měl nastoupit jako mluvčí ministra kouzel a zřejmě bude mít ještě méně volného času než Harry.</p>
<p>„Ano. Nevím, co tě na tom překvapuje, s jeho známkami by se pyšnil každý.“ Zamračil se. „To jenom já musím poslouchat posměšky, že můj syn z lektvarů sotva prolezl.“</p>
<p>„Ach jo, už zase?“ Protočil oči a otráveně dopil svou sklenici. Odložil ji na vysoký stolek pokrytým bělostným ubrusem a obrátil se zpět na otce. „Nemůžu za to, že mě lektvary nebavěj. A navíc, ty jsi na mě byl mnohem přísnější než na zbytek studentů. Strhával jsi mi body častěji než ostatním a ve školních trestech ses vyžíval.“ Díval se do kamenného obličeje staršího muže a víno mu rozvazovalo jazyk. Byl rozezlený. „Jestlis mi tak chtěl ukázat, jak jsou lektvary –“ naznačil prsty zvednutých paží uvozovky, „– skvělý a dokonalý, tak se ti to nepovedlo. Akorát jsi mi to ještě víc znechutil.“</p>
<p>„A co jsem měl asi dělat?“ cedil skrze zuby a Harry si všiml, že se mu podařilo otce naštvat. To nechtěl. „Kdybych se k tobě choval jinak, akorát by tě všichni šikanovali za protekci.“ Překřížil si ruce na hrudi. „Dokážeš si vůbec představit, jak je těžké učit vlastního syna? A navíc, když na to kašle?“ Zavrtěl hlavou a nevesele se uchechtl. „Dokonalá ironie. Syn dvou vynikajících lektvaristů a –“ Svěsil ruce zpět podél boků. Chtěl pokračovat, ale všiml si, jak k nim kráčí jeho přítel.</p>
<p>„Bavíte se dobře?“ zašveholil za Harryho zády podmanivý hlas. “Jsem rád, že jste přišli,“ řekl a položil mu ruku na rameno, tak jako mnohokrát dříve. Kdovíproč ho však dnešní dotek paralyzoval. „Harry, dlouho jsi tu nebyl,“ pokáral ho, poplácal po rameni a ruku stáhl, aby od domácí skřítky mohl převzít dvě skleničky červeného vína. Podal jednu Harrymu, druhou si vzal sám a naznačil přípitek Severusovi, který se natáhl pro svoji odloženou.</p>
<p>„Dobrý večer, Luciusi.“ Strnulým pohybem Harry převzal nápoj a pozdravil. Zadíval se do chladných ocelových očí a viděl tam znovu ty jiskry jako pokaždé, když se potkali. Zdálo se mu to zvláštní, po tom, co se mu Draco svěřil. Lucius vypadal v dobré náladě, rozdával mírné úsměvy na všechny strany a nic nenapovídalo tomu, že by měl být zamlklý a odtažitý. Nemyslel si, že by se přetvařoval, byl velmi podobný svému synovi a pokud chtěl, dokázal nasadit kamennou tvář, avšak úsměvy nikdy nerozdával bezdůvodně. Potřásl hlavou. „To víte, včera jsme se vrátili.“ Pokrčil rameny a vykouzlil srdečný úsměv. „Sirius chtěl ještě pár dní zůstat, ale copak bych si mohl nechat ujít Dracovy narozeniny?“ Roztáhl ruce ve výmluvném gestu. </p>
<p>Lucius se mírně zamračil a tázavě se zadíval na Severuse.</p>
<p>„Každý rok přece jezdí se svým kmotrem a jeho pejskem k moři,“ vysvětlil znuděně a nezapomněl klást důraz na označení přítele Harryho kmotra.</p>
<p>Nebylo tajemstvím, že se navzájem nesnášeli už ze školních let. Severus jim nedokázal odpustit žert, který ho mohl stát život, kdyby nakonec jednoho z nich nezačalo hryzat svědomí. Sirius mu zase nemohl prominout skutečnost, že si Lily Evansová vybrala Severuse a ne Pottera, jeho nejlepšího přítele. Drobný fakt, že Siriusův milenec, Remus Lupin, je vlkodlak, už byla jen pomyslná třešnička na dortu lektvaristovy nenávisti. Být to na něm, nikdy by nesvolil k tomu, aby se stal kmotrem jeho syna zrovna Sirius, avšak natolik miloval svou ženu, že by pro ni učinil téměř cokoliv. A ať chtěl nebo ne, jeho žena patřila do Nebelvíru a našla si tam, podle očekávání, přátele. Stejně jako Harry. Severus tajně doufal, že bude syn chodit do Zmijozelu, taktéž jako on, avšak zdědil toho po své matce tolik, že ho ve výsledku vůbec nepřekvapila kolej totožná s Lily.</p>
<p>„Jako kdyby si mysleli, že pobyt u moře pomůže víc, než vlkodlačí lektvar,“ posměšně si odfrkl a napil se.</p>
<p>„Celkem by mě zajímalo, co to do tebe vjelo,“ utrhl se na něj Harry. „Jestli tě tak strašně naštvalo, že nejsem nejlepší v lektvarech jako ty a máma, tak promiň, neměl ses ke mně chovat jako k idiotovi. Každopádně Siriuse a Remuse z toho vynech.“ Rázným pohybem do sebe obrátil sklenici, postavil ji se zadrnčením na stolek a sevřel ruce v pěst. Hleděl otci do onyxových očí a cítil, jak ho jeho vlastní začínají štípat.</p>
<p>„Harry, to není –“ pokusil se namítnout, ale syn se odvrátil.</p>
<p>„Choval ses ke mně hůř, než ke komukoliv jinýmu. Už je to jedno, mám po škole a už mi nemůžeš dát školní trest.“ Obrátil své lesklé oči zpět na něj. „Ale přestaň mi vyčítat něco, za co můžeš stejnou měrou, jako já.“ Otočil se k plavovlasému muži, jenž celé divadlo sledoval s nechápavým a podmračeným výrazem. „Omlouvám se, Luciusi,“ zamumlal. „Doufám, že mě omluvíte. Potřebuju se jít projít.“ Nečekal na odpověď a zmizel, proplétaje se mezi hosty na zahradu.</p>
<p>„Co se mu stalo?“ Aristokrat sledoval jeho záda s neproniknutelným výrazem.</p>
<p>„Vím já?“ Severus zakroutil hlavou. „Nerozumím mu. Čím je starší, tím je drzejší a vzteklejší.“ Upil ze své sklenice a zadíval se do obličeje druhého muže. „Asi jsem mu měl najít matku,“ povzdechl si. „Jenže, copak to šlo? Lily byla jen jedna…“</p>
<p>„Netrap se tím, hm?“ Konejšivě ho poplácal po zádech. „Zkusím s ním promluvit.“</p>
<p>„Možná bys spíš měl mluvit se svým synem,“ ušklíbl se Severus.</p>
<p>„Ano, to je také v plánu,“ odvětil a vydal se směrem, kudy viděl odcházet černovlasého, věčně rozcuchaného chlapce.</p>
  </div>
  