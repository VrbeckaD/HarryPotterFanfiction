
    <div id="chapters" role="article">
        <h3 class="landmark heading" id="work">Work Text:</h3>
          <div class="userstuff"><p align="center">
  <strong>
    <u>Se vuoi possedere, non devi pretendere</u>
  </strong>
</p><p>
  <em> </em>
</p><p>
  <em> </em>
</p><p>
  <em>Le cose che possiedi, alla fine ti possiedono. </em>
</p><p>Così come lui pensava di possedere ogni cosa nel mondo della magia, così come pensava di tenere in mano il cuore di ogni essere vivente.</p><p>Severus lo sapeva, sapeva che lui ne era convinto.</p><p>E forse, era stata proprio la convinzione dell’Oscuro Signore a mandarlo avanti, giorno dopo giorno, perorando la propria tacita causa.</p><p>Una sorta di vendetta, atipica e non dolce come si era aspettato che fosse.</p><p>Perché Severus aveva atteso troppo a lungo, per poi ritrovarsi ad un passo dalla vittoria ed essersi reso conto che non era come se l’era sempre immaginata.</p><p>Aveva con sé dell’amarezza di fondo, un gusto acre che lo infastidiva, come a ricordargli che lui non aveva vinto né perso.</p><p>Era semplicemente rimasto da solo a combattere le proprie battaglie, come in fondo aveva sempre fatto.</p><p>
  <em>Le cose che possiedi, alla fine ti possiedono. </em>
</p><p>
  <em>“Lily Evans”</em>
</p><p>Ricordava chiaramente come aveva provato ribrezzo nel sentire il nome della donna pronunciato da quella voce sibilante, e mentre veniva pronunciato una sentenza di morte era stata segnata.</p><p>E la colpa era in parte, o forse soprattutto, sua. Delle decisioni sempre sbagliate, di quell’assurda voglia di emergere che lo aveva condotto fino ai limiti più reconditi della perdizione, fino a fargli perdere di vista il contatto con la propria umanità.</p><p>Fino a versare il sangue di Lily, non per sua propria mano, ma certamente per suo demerito.</p><p>
  <em>Le cose che possiedi, alla fine ti possiedono. </em>
</p><p>Severus Piton era stato convinto di possedere il potere, in passato.</p><p>E quello stesso potere, si era preso tutto ciò che possedeva.</p><p> </p><p>&lt;&gt;o&lt;&gt;o&lt;&gt;o&lt;&gt;</p><p> </p><p>
  <em>“Severus Piton non era tuo”</em>
</p><p>Sbarrò gli occhi, ma il suo stupore durò solo un attimo.</p><p>Che cosa importava, se Severus non era stato suo?</p><p>Giaceva disteso, ricoperto di sangue, in quella misera tomba che per lui era la Stamberga Strillante.</p><p>E Potter cosa credeva di fare, dicendogli che non gli era mai appartenuto davvero?</p><p>
  <em>Le cose che possiedi, alla fine ti possiedono. </em>
</p><p>Voldemort provò una sorta di brivido lungo la schiena, e lo prese malvolentieri per rabbia.</p><p>Una furia cieca, omicida, più pungente di quanto si sarebbe mai aspettato.</p><p>La rabbia di chi si rende conto di essere stato imbrogliato, e ancora non si capacita di come sia potuto accadere.</p><p>Lui <em>possedeva </em>Piton. Certo che lo possedeva. Gli aveva preso ciò che di più caro aveva al mondo, legandolo a sé, usandolo per i suoi scopi fino alla fine, fino alla sua morte indegna.</p><p>O almeno, così aveva sempre pensato.</p><p>La sua mente si permise di vagare, ritornando a quei momenti in cui avrebbe voluto leggere i pensieri dell’uomo, sempre ermeticamente chiusi ad ogni intrusione esterna.</p><p>E lui non aveva mai capito niente.</p><p>Dalla sua gola si levò una sorta di ringhio animalesco.</p><p>
  <em>Le cose che possiedi, alla fine ti possiedono. </em>
</p><p>Non gli importava che Piton fosse dalla parte di Silente. Non gli importava che avesse aiutato Potter, non gli importava che l’avesse tradito, perché loro erano tutti morti o lo sarebbero stati presto.</p><p>E avrebbe sopportato anche l’inganno, forse, quel tradimento consumatosi sotto i suoi occhi, senza pietà né paura per la sua apparente onniscienza.</p><p>Quello che Lord Voldemort non riusciva a sopportare, era l’ignoranza. Ignorare la falsità di Piton, gli fece comprendere di aver nutrito una serpe in seno per tutti questi anni, e non c’era nulla che lo potesse rendere più folle d’ira di questo.</p><p>Si preparò a combattere la sua battaglia, come a voler riscattare il suo nome, come se davvero ce ne fosse bisogno.</p><p>Perché lui non sarebbe stato visto così, come Voldemort, l’uomo che <em>era stato posseduto dalle cose che possedeva. </em></p><p> </p><p> </p></div>
        <!-- end cache -->
    </div>
