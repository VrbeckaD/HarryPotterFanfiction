
  <div class="userstuff module" role="article">
    <h3 class="landmark heading" id="work">Chapter Text</h3>
    <p align="center"><em>Tuulen tuiverrus kasvoilla.</em><br/> <em>Auringonsäteet silmissä.</em><br/> <em> Viileä suudelma huulilla.</em><br/> <em> Olen tullut kotiin.</em></p>
<p> </p>
<hr/>
<p> </p>
<p> </p>
<h2 align="left">I</h2>
<p> </p>
<p>Keskikesän aamuaurinko paistoi ikävästi tummahiuksisen nuorukaisen suljettujen silmäluomien läpi. Huokaisten nuorimies raotti silmiään varovasti ja mulkaisi murhaavasti ikkunaan. Hän oli unohtanut vetää verhot edellisenä iltana ikkunan eteen ja nyt hän joutui heräämään puolituntia liian aikaisin.<br/> <br/> Huokaisten uudelleen Harry Potter nousi ylös ja raahautui kylpyhuoneeseen. Virkistävä suihku sai hänet pian takaisin elävien kirjoihin ja pirteänä hän puki päälleen kuluneet farkut ja sinisen t-paidan. Keittiössä hän vihelteli hieman nuotinvierestä jotain tuttua kappaletta, jonka oli kuullut edellisenä päivänä radiosta. Hörpättyään pikaisesti kupin kahvia Harry suunnisti ulos, napaten samalla nahkatakkinsa naulakosta.</p>
<p> </p>
<p>Aamu oli täydellinen. Harry kuunteli kuinka pikkulinnut visersivät ja Lontoon esikaupunki alkoi pikkuhiljaa heräillä uuteen päivään. Hän vilkutti iloisesti naapurilleen, joka oli postilaatikollaan hakemassa sanomalehteä. Tämä heilautti kättään vastaukseksi ja syventyi lehteensä saman tien. Harry hymyili ja kaivoi avaimet taskustaan.</p>
<p> </p>
<p>Ensimmäinen startti. Moottori yskäisi pienesti ja Harry käänsi ryyppyä isommalle. Toinen startti. Moottori hörähti muutaman kerran, yskähti ja sammui.<br/> <br/> "Perkele!" Harry kirosi ja yritti kolmannen kerran.<br/> <br/> Moottori suostui viimein yhteistyöhön hänen kanssaan, tosin yskien ja kakoen. Harry väänsi kaasua ja kone ulvaisi ikävän kuuloisesti. Sanomalehteen keskittynyt naapuri vilkaisi Harrya paheksuvana ja asteli sisälle taloonsa päätään pudistellen. Harry yritti näyttää mahdollisimman viattomalta vaikka moottori ulvoi kuin viimeistä päivää. Nolona Harry kaiveli hieman rypistyneen savukeaskinsa taskustaan, kestäisi ainakin yhden tupakan verran, ennen kuin kone olisi siinä kunnossa että sillä uskaltaisi lähteä ajamaan.</p>
<p> </p>
<p>Imiessään henkosia Harry pohdiskeli tulevaa työpäivää. Hänen pitäisi ainakin vaihtaa öljyt siihen yhteen BMW:hen ja tarkistaa toisesta tulpat. Leveä virne nousi uudelleen Harryn huulille, kun hän muisteli aikaa muutaman vuoden taaksepäin. Tylypahkan päättymisen jälkeen hän oli ollut hetken tuuliajolla elämässään, mikään opiskelu ei kiinnostanut ja työnteko vielä vähemmän. Hän oli vain halunnut viettää aikaansa kummisetänsä Siriuksen ja heidän yhteisen harrastuksensa parissa.<br/> <br/> Reilun vuoden ajan hän olikin nauttinut vapaasta ja huolettomasta elämästään täysin rinnoin, kunnes Remus oli puuttunut asiaan. Remus Lupin, Harryn entinen opettaja ja Siriuksen silmäterä oli vaatimalla vaatinut, että Harryn pitäisi hankkia itselleen joko koulutus tai työpaikka. Kumpikaan vaihtoehto ei kiinnostanut nuorta poikaa, kunnes Sirius oli keksinyt kuningasidean: he perustaisivat yhdessä yrityksen.<br/> <br/> Remus oli vastustellut kaikin mahdollisin keinoin, mutta tummatukkaiset miehet olivat viimein saaneet tahtonsa läpi. Rahoitus oli helppo järjestää, olihan Harrylla kaikki hänen vanhempiensa säästöt korkoineen käytössä, eikä Siriuskaan aivan rahaton ollut. Tuumasta toimeen, ja jo viikon päästä heillä oli sopivat tilat. Asiakkaitakin he saivat nopeasti ja helposti, Siriuksen ja Remuksen tuttavapiiri oli laaja ja Harrykin oli ehtinyt saamaan alalle vihkiytyneitä ystäviä vuoden aikana. Suurin osa heidän asiakkaistaan koostui velhoista, mutta oli joukossa muutama jästikin. Harryn ja Siriuksen yritys oli ainoa laatuaan velhomaailmassa joten kysyntää riitti enemmän kuin he olisivat ikinä voineet kuvitella.</p>
<p> </p>
<p>Harry tumppasi tupakkansa ja kokeili kaasua vielä pari kertaa. Kone kävi nyt suhteellisen tasaisesti ja Harry uskaltautui lähtemään liikkeelle. Kunpa hän vain saisi pian uuden kulkuneuvon, hän todellakin tarvitsisi sellaista. Tällä vanhalla ER-5:lla ei ajeltaisi enää kuin muutama hetki, eikä olisi puhettakaan lähteä minnekään pidemmälle reissulle. Onneksi työpaikalle oli lyhyt ajomatka, vain muutama kilometri.</p>
<p> </p>
<p>Kurvatessaan hallin eteen Harry hämmästyi hieman nähdessään Siriuksen pyörän parkissa. Kello oli juuri ja juuri yli seitsemän, ja Sirius oli tunnetusti aamu-uninen. Ihmeissään Harry parkkeerasi kummisetänsä Yamahan vireen. Hetken hän ihasteli customin kiiltävää pintaa, mutta suuntasi pian askeleensa sisälle viileään halliin. Ohimennen hän ajatteli, että päivästä tulisi kuuma, aivan liian kuuma työntekoon. <em>Ehkä Sirius lainaisi minulle pyöräänsä, että pääsisin kunnon ajelulle</em> Harry pohti työntäessään oven auki.<br/> <br/> "Huomenta", Harry huikkasi ja heitti takkinsa tuolille.</p>
<p>"Huomenta", vastasi Remuksen ääni hallin perältä.<br/> <br/> Harry pysähtyi kummissaan. Ei ollut Remuksen tapaista tulle hallille, ellei sitten… Ilkikurinen virnistys nousi Harryn huulille hänen pohtiessaan, että ehkä hän oli keskeyttänyt jotain.<br/> <br/> "Harry!" Sirius huudahti pelästyneenä. "Mitä sinä…? Tai siis, miksi sinä tulit? Näin aikaisin?"<br/> <br/> Sirius oli hengästynyt ja punastui nyt korviaan myöten astellessaan Harryn luo pyyhkiessään käsiään samalla housujensa takamukseen.<br/> <br/> "Anteeksi, keskeytinkö jotain?" Harry kysyi viattomalla äänellä vaikka hänen olisi tehnyt mieli nauraa ääneen.<br/> <br/> Eipä hän olisi koskaan uskonut, että Remus voisi olla näin kinky. Kyllä hän Siriuksen fantasiat tiesi, mutta että Remuskin? Harry hymyili leveästi kun Sirius yritti saada äänensä tottelemaan itseään.<br/> <br/> "Tuota, jos lainaisit minulle pyörääsi? Voisin käydä ajamassa pikkusen lenkin ja te voisitte sillä välin hoitaa hommanne loppuun", Harry sanoi ja ojensi kättään Siriuksen suuntaan pyytäen tältä avaimia.</p>
<p>"Ei", Sirius vastasi lyhyesti.</p>
<p>"Ai", Harry sanoi pettyneenä. "Minä luulin, että haluat toteuttaa sitä fant…"<br/> <br/> Sirius potkaisi Harrya kipeästi jalkaan, sillä Remus asteli juuri heidän luokseen iloisesti hymyillen.<br/> <br/> "No?" Remus katsoi kysyvästi Siriusta.</p>
<p>"Se ei ole vielä aivan valmis", Sirius sanoi vältellen ja katsahti varoittavasti Remusta, joka nyökkäsi ymmärryksen merkiksi.</p>
<p>"No ehkäpä me Harryn kanssa voisimme sitten juoda kupposet kahvia", Remus sanoi ja tarttui Harrya kädestä.</p>
<p>"Minä join jo kotona", Harry vastusteli kun Remus lähti johdattamaan häntä ulos.<br/> <br/> Hänen mielenkiintonsa oli herännyt, Sirius selvästikin piilotteli jotain hallin perällä. Harry yritti kurkotella kaulaansa, mutta Remus tempoi häntä vaativasti kädestä.<br/> <br/> "Kauanko?" Remus kysyi ja Sirius nosti yhden sormen pystyyn.<br/> <br/> Remus nyökkäsi uudelleen ja tuuppasi Harryn ulos ovesta sulkien sen perässään tiukasti.<br/> <br/> "No, mitä haluaisit tehdä tunnin ajan?"</p>
<p> </p>
<p>He olivat menneet läheiseen kahvioon istumaan ja kun Remus oli tilannut heille kolmannet cappuccinot Harry oli karjaissut.</p>
<p>"Nyt riittää!"<br/> <br/> Remus nosti lempeät ruskeat silmänsä Harryyn ja nosti kulmakarvojaan hämmästyneenä.</p>
<p><br/> "Mikä riittää?" hän kysyi ärsyttävän lempeällä äänellä.</p>
<p>"Tämä kaikki… salailu", Harry sanoi vihaisesti ja risti kätensä rinnalleen.<br/> <br/> Remus nosti uudelleen kulmakarvojaan, ikään kuin ei ymmärtäisi mitä Harry tarkoitti. Hetken Harry mulkoili vihaisena ruskatukkaista miestä ennen kuin kumosi kahvinsa yhdellä kulauksella kurkustaan alas.<br/> <br/> "Nyt minä valvon ainakin sata vuotta", Harry mutisi pahantuulisena ja Remus purskahti nauruun.</p>
<p>"Et kai sentään", tämä sanoi huvittuneena, mutta Harry tuijotti itsepintaisesti ja loukkaantuneena ulos ikkunasta.<br/> <br/> Hänen päivänsä oli mennyt lopullisesti pilalle. Hän tunsi itsensä taas viisitoistavuotiaaksi, kaltoin kohdelluksi nuorukaiseksi, jolle kukaan ei koskaan kertonut mitään.<br/> <br/> "Ehkä kymmenen vuotta osuisi lähemmäksi", Remus jatkoi ja sai Harrylta vihaisen mulkaisun.<br/> <br/> Ärsyttävän hitaasti Remus joi kahviaan, sekoittaen sitä välillä lusikalla. Muutaman kerran hän jäi haaveksien tuijottamaan ikkunasta, kunnes Harryn vaativat huokaisut pakottivat hänet keskittymään kahvinjuontiinsa. Viimein Remus kaapi viimeiset vaahdot kuppinsa pohjalta ja nousi.</p>
<p>"Mennäänkö?"<br/> <br/> Kun he palasivat takaisin, Sirius odotti jo heitä hallin edessä.<br/> <br/> "Vihdoin", tämä murahti ja kääntyi takaisin sisälle.</p>
<p>"Niinpä", Harry mutisi ja oli aikeissa seurata kummisetäänsä, mutta Remus esti häntä.</p>
<p>"Odota", Remus kietoi punaisen jenkkihuivin Harryn silmien peitoksi ja sai tämän huokaamaan raskaasti.</p>
<p>"Remus! Oikeasti! Minä en millään jaksaisi nyt näitä sinun leikkejäsi", Harry valitti, mutta sai vastaukseksi vain Remuksen iloisen naurahduksen.<br/> <br/> Alistuneesti Harry huokaisi ja vaihtoi painoaan jalalta toiselle. Hän kuuli kuinka hallin ovet kolahtivat ja jotain työnnettiin ulos, samassa Sirius oli hänen luonaan ja halasi tiukasti.<br/> <br/> "Hyvää syntymäpäivää täysi-ikäiselle kummipojalleni", Sirius sanoi ja irrotti otteensa.<br/> <br/> Harry repäisi ärtyneenä huivin silmiltään, mutta jäi hämmästyneenä katsomaan edessään olevaa näkyä.</p>
<p> </p>
<p>"No? Mitäs tykkäät?" Sirius sanoi.</p>
<p>"Se on… se on… onko se minun?" Harry soperteli hermostuneena ja sormeili kädessään olevaa huivia.</p>
<p>"On, se on sinun lahjasi minulta ja Remukselta", Sirius vastasi hymyillen.</p>
<p>"Kiitos", Harry halasi uudelleen Siriusta ja heti perään virnistelevää Remusta.</p>
<p>"Ethän sinä vihaa minua lopunelämääsi, vaikka pakotinkin sinut istuman siellä kahvilassa", Remus virnisteli ja Harry pudisti mykkänä päätään.<br/> <br/> Viimein hän asteli hitaasti lahjansa luo ja kosketti hellästi kiiltävää pintaa. Se oli täydellinen. Neljä sylinteriä, lähes tuhat kuutiota ja kevyt alumiinirunko. Harry kiersi yhä uudelleen ja uudelleen</p>
<p>lahjaansa silmät lautasen kokoisena. Välillä hän kumartui katsomaan jotain yksityiskohtaa nyökäten hyväksyvästi. Etuvilkut oli upotettu tyylikkäästi katteisiin ja vanteet oli maalattu mustiksi. Harry kumartui tutkimaan mittaristoa ja nyökkäsi uudelleen. Tankin kiiltävästä pinnasta hän näki oman kuvansa ja hymyili.<br/> <br/> "Se on upea", Harry henkäisi viimein ja astui muutaman askeleen taaksepäin.</p>
<p>"Niin on", Siriuskin huokasi.</p>
<p>"Etkö olisi halunnut sitä itsellesi?" Harry kysyi huolestuneena ja käänsi kasvonsa Siriuksen puoleen, mutta tämä pudisti päätään.</p>
<p>"Minä tykkään enemmän näistä customeista, kuten tästä Classic-rakkaastani", Sirius hymähti. "Sinä olet enemmän street-tyyppiä, ja olet paljon enemmän kotonasi tämän Ninjan selässä."<br/> <br/> Sirius pörrötti Harryn hiuksia ja sai tämän hymyilemään.</p>
<p><br/> "Kokeile sitä", Sirius kehotti.<br/> <br/> Kunnioittavasti Harry painoi starttia. Moottori käynnistyi heti ilman yskimistä ja hymy Harryn kasvoilla leveni. Ei enää tupakanmittaista odotusta aamuisin.</p>
<p> </p>
<p>Varovasti Harry istahti pyörän selkään, moottori hyrisi kevyesti ja sai aikaan kylmien väreiden aallon hänen selässään. Kierrokset nousivat ja Harry pienensi ryyppyä, tälle koneelle ei todellakaan tarvinnut antaa aikaa, se oli heti valmis. Lähes hellästi Harry silitti tankin kaarevaa pintaa ja seuraili sormillaan Kawasaki -tarran ääriviivoja. Sirius tarjosi hänelle kypärää ja otettuaan silmälasit pois päästä Harry veti sen päähänsä, hetken hän vielä asetteli lasejaan takaisin ja vetäisi takkinsa vetoketjun kiinni. Hän kiristi vielä hanskojen suut ja painoi kytkimen pohjaan naksauttaen vaihteen päälle. Pyörä nytkähti hieman ja Harry tunsi ilon kuplivan sisällään.<br/> <br/> "Menee hetki!" hän huusi Siriukselle ennen kuin löi visiirin kiinni ja kaasutti.</p>
<p> </p>
<p>Musta pyörä liikkui kuin unelma: kevyesti ja sulavasti. Harry nosti jalkansa tapeille ja kaarsi ensimmäiseen mutkaan. Hänellä ei ollut mitään varsinaista ajosuunnitelmaa, kunhan vain pääsisi kokeilemaan ja saisi hieman tuntumaa. Kuin huomaamatta vauhti kiihtyi lähes kuuteenkymmeneen kilometriin tunnissa ja Harry päätti suunnata moottoritielle.<br/> <br/> Rampin yläpäässä hän kokeili varovasti kaasukahvaa ja pyörä nosti heti kierroksia, muutama sekunti ja vauhti oli jo satasessa, Harryn olisi tehnyt mieli huutaa ääneen. Sulavasti hän pujahti muun liikenteen sekaan rampilta ja ohitti muutamaan rekan, jotka ajoivat hiljempaa. Hetken hänen mielessään kävi pettymys, ettei Britannian moottoriteillä saanut ajaa kovempaa kuin 110 kilometriä tunnissa, toista olisi Saksan autobaanoilla. Mutta harmi katosi yhtä nopeasti kuin oli tullutkin, sama se vaikka hän ajaisikin vähän kovempaa, pääasia, ettei jäisi kiinni.</p>
<p> </p>
<p>Vauhti kasvoi kokoajan suuremmaksi ja suuremmaksi. Harry painautui tiiviimmin vasten tankkia, vaikka hän muutenkin oli jo lähes kokonaan etupleksin suojassa. Tunne, joka hänen sisällään kasvoi hetki hetkeltä oli mahtavin, mitä hän oli koskaan elämänsä aikana kokenut. Pyörä nieli kilometrejä aivan liian nopeasti, ja Harry suuntasi uudelle rampille tarkoituksenaan kääntyä takaisin.</p>
<p> </p>
<p>Harry ei ollut koskaan ymmärtänyt Siriuksen halua saada pyörä lentämään, oli hän sitä kokeillut muutaman kerran, mutta hänelle oli tähän asti riittänyt varsin hyvin pyörien kosketus asfalttiin. Jos hän halusi lentää, niin sitä varten hänellä oli luuta. Harry laskeutui toista ramppia pitkin takaisin alas moottoritielle ja kaasutti. Sydän pamppaili rinnassa ja nauru purkautui kurkusta. Harry oli onnellinen.</p>
<p> </p>
<p>Saapuessaan takaisin hallille Harry loisti kuin naantalin aurinko. Tyylikkäästi hän kaarsi pyörän parkkiin ja heilautti jalkansa satulan yli.<br/> <br/> "No?" Sirius tuli hänen luokseen hymy kasvoillaan.</p>
<p>"Upea!" Harry huudahti ja alkoi silmät kiiluen kertoa kuinka hänen koeajonsa oli mennyt.<br/> <br/> Sirius kuunteli hymyillen ja nyökytteli välillä. Harry ripusti kypäränsä etupeiliin ja heitti hanskat mittariston päälle.<br/> <br/> "Ei huvittaisi yhtään tehdä töitä", hän sanoi valittavalla äänellä ja katsoi kaihoten uutta pyöräänsä.</p>
<p>"Tiedän, mutta sinulle tuli juuri hetki sitten asiakas", Sirius sanoi ja kiersi kätensä Harryn olkapäiden ympäri. "Mutta viikonloppuna voidaan lähteä jonnekin, jos sää suosii."<br/> <br/> Vasta nyt Harry huomasi pihassa valkoisen Suzukin ja nosti kulmiaan.<br/> <br/> "Kenen tuo on?" Harry ihasteli hetken tuhat kuutioista GSX:ää.</p>
<p>"Minun", kuului ääni hallin varjosta ja vaaleahiuksinen nuorukainen astui kissamaisesti aurinkoon.</p>
<p>"Malfoy?" Harry ähkäisi hämmästyneenä.</p>
<p> </p>
<p> </p>
  </div>
  