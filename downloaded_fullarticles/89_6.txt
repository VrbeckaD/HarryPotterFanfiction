
  <div class="userstuff module" role="article">
    <h3 class="landmark heading" id="work">Chapter Text</h3>
    <p>
  <span>“Sa che sei il mio migliore amico dal primo anno, Al, e dopo i primi due mesi ha smesso di lamentarsi,” dice Scorpius per l’ennesima volta, stringendo la mano del suo ragazzo con un sorriso rassicurante sul viso - vederlo così ansioso alla prospettiva di incontrare suo padre è ormai diventato più adorabile che irritante, anche se il vizio di Albus di ignorare le sue parole a volte lo infastidisce ancora un po’. “Prometto che non tenterà di maledirti perché adesso stiamo insieme, e se anche ci provasse basta che chiami zia Pansy per farlo calmare,” continua, e non può evitare di sentirsi vittorioso nell’udire la mezza risata dell’altro: zia Pansy ha praticamente preso “mini Potter” sotto la sua ala da quando ha scoperto che era stato Smistato a Serpeverde, è senza dubbio la persona su cui può fare più cieco affidamento in questa occasione tra quelle che sono dalla loro parte.</span>
</p><p>
  <span>“Adesso vorrei quasi che tuo padre decidesse di cambiare idea solo per vedere la sua espressione in una situazione del genere,” commenta, un certo divertimento che finalmente eclissa l’ansia nei suoi occhi quando si volta a guardarlo, e il sorriso di Scorpius si fa più ampio e sollevato nel vedere che utilizzare la “carta Pansy” ha avuto il risultato sperato. “Tu non sei preoccupato?” aggiunge Albus, perché naturalmente non può lasciare cadere l’argomento, e l’altro ragazzo scrolla le spalle.</span>
</p><p>
  <span>“Non particolarmente? Tua madre e tua zia sono brillanti e più che in grado di tenere a bada tuo padre e tuo zio se decidessero che non sono più degno di essere al tuo fianco,” afferma, pensando con un certo affetto al modo in cui Ginny e Hermione hanno preso le sue difese prima ancora che Harry e Ron potessero pensare di lamentarsi all’idea di avere un Malfoy alla Tana durante la prima settimana di vacanze estive che aveva trascorso con Albus e la sua famiglia, al terzo anno - e ora che ci pensa tutte le donne nelle loro vite sono sempre state ferocemente protettive nei confronti della loro amicizia, e dubita che cambieranno idea ora che il loro rapporto si è evoluto (sospetta che almeno zia Pansy si aspettasse qualcosa del genere dal quinto anno, onestamente, è probabile che non sarà nemmeno sorpresa dalla notizia - forse solo un po’ irritata all’idea di non essere stata la prima a saperlo nell’improbabile eventualità che non sia presente quando lo diranno a suo padre).</span>
</p><p>
  <span>“Ora capisco perché Rose dice che sei troppo coraggioso per essere un Serpeverde,” commenta Albus sbuffando un’altra risata, prima di chinare la testa per schioccargli un bacio affettuoso sulle labbra e chiudere finalmente l’argomento.</span>
</p>
  </div>
  