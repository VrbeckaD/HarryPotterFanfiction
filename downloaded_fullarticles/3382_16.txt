
  <div class="userstuff module" role="article">
    <h3 class="landmark heading" id="work">Chapter Text</h3>
    <p>Poczułam, jak moje dłonie zaczynają się pocić i trząść. Wiedziałam, że nijak mogę nad tym zapanować, dlatego ścisnęłam je w pięści starając się zwalczyć zdenerwowanie. Jak ja się tu w ogóle znalazłam, dlaczego ja to zrobiłam?</p><p>Przed jasnymi, wręcz szarymi oczami bijącymi chłodem przebiegały mi wspomnienia ostatnich tygodni, a właściwie dni. List z ostatnią wolą mojego ojca, który okazał się być zupełnie inną osobą niż myślałam, następnie ucieczka z domu ciotki ze łzami w oczach, z bezpiecznego i bardzo ciepłego oraz wygodnego miejsca...A następnie przybycie tutaj, do wielkiego, średniowiecznego zamczyska zwanego szkołą, a dokładniej Szkołą Magii i Czarodziejstwa Hogwart. Teraz stoję tutaj jak skończona idiotka, próbując wtopić się w jedenastolatków, którzy podobnie jak ja pierwszy raz przekroczyli progi tej szkoły. </p><p>Mimo mojego niskiego wzrostu nie byłam aż tak mała jak te dzieci, a rzeczą, jaka mnie wyróżniała był mój oczywisty wiek. </p><p>Mam lat siedemnaście, a nie jedenaście. Nie jest to moja pierwsza styczność ani z magią, ani ze szkołą, w której jej się naucza.</p><p>Dlaczego w takim razie tutaj jestem? Mogłam już zostać w Ameryce i dokończyć Ilvermorny, jednak moja wybuchowość zadecydowała za mnie. </p><p>Żałuję wszystkiego, żałuję tej ucieczki. </p><p>Zaraz, nie.</p><p>Czy żałuję?</p><p>Przez całe życie byłam okłamywana, a ostatnim życzeniem mojego jakże dobrodusznego ojczulka było to, że przybędę do Wielkiej Brytanii i dowiem się całej prawdy, rozwinę się i stanę kimś lepszym niż on. </p><p>Dobre mi żarty, każdy normalny człowiek jest lepszy od śmierciożercy, który mordował niewinnych ludzi. </p><p>Kiedy biłam się z myślami, a pierwszoroczni po kolei podchodzili do stołka leżącego niedaleko niemiło wyglądającej starszej kobiety w granatowej szacie usłyszałam swoje nazwisko.</p><p>-Rookwood, Lysandra! – wyczytała z długiej listy czarownica, a jakby za machnięciem różdżki na sali zapanowała cisza.</p><p>Następnie rozpoczęły się szmery i spoglądanie na siebie uczniów. </p><p>Westchnęłam i ponownie ścisnęłam dłonie oraz przełknęłam ślinę.</p><p>Nie przyjechałaś tutaj po to, żeby stchórzyć, Rookwood. </p><p>Osób do przydziału zostało już niewiele, dlatego mogłam swobodnie przejść do twardego, drewnianego siedzenia. </p><p>Po usadowieniu się na nim poczułam, jak wcześniej przedstawiona profesor Mc...Mc-dowiem-się-później nałożyła mi na głowę starą, poszarpaną tiarę, która na pewno dużo przeszła. Spięłam się tak, jak na najtrudniejszym egzaminie z Historii Magii, a gdy usłyszałam, jak ona mówi przeszły mnie ciarki. </p><p>-Rookwood, Rookwood...Tak, wiem kto to – przemówiła tiara, jakkolwiek to brzmi. </p><p>Przełknęłam ślinę. </p><p>Tak, nie musisz nam tego przypominać, czapko. </p><p>Niezbyt znam się na domach, do których w tej szkole przydzielają. Podczas jazdy pociągiem nikt nie chciał ani ze mną usiąść, ani rozmawiać. Byłam wytykana palcami, nikt mnie nie znał. Wiem tylko, że ich nazwy to Gryffindor, Ravenclaw, Hufflepuf i Slytherin. Następną rzeczą było to, że moi rodzice byli z Gryffindoru i Slytherinu, czyli domów kompletnie innych oraz tych, które toczą ze sobą nieustanną wojnę. </p><p>Skoro są one tak różne to do którego w takim razie ja trafię? </p><p>-Naprawdę dziwne, dziwne... - mówiła, a podczas zastanawiania się kręciła moją głową w obie strony tak, jakby nie mogła się zdecydować. </p><p>Czułam, jak napięcie wzrasta. </p><p>-Slytherin! – usłyszałam z góry. </p><p>Uczniowie domu, którego herbem był wąż zadowoleni zaczęli klaskać i posyłać w moją stronę uśmiechy, które nie były jednak tak miłe lub pewne. Gdy wstałam i podążyłam w stronę ich stołu, który stał jako pierwszy z prawej strony Wielkiej Sali spojrzałam na nauczycieli. Moją uwagę przykuł jeden z nich, w końcu bardzo odstawał ze swoim wyglądem. Ubrany cały na czarno, włosy, które sięgały ponad ramiona były tego samego koloru. Jego mina wyrażała wielkie niezadowolenie najprawdopodobniej tym, że musi tutaj siedzieć i wysłuchiwać, jak kolejni uczniowie są przydzielani do domów. </p><p>Nauczyciel najwyraźniej wyczuł mój wzrok i uniósł na mnie spojrzenie z pustego talerza. Jego ciemne oczy wbiły się we mnie tak, jakby chciał mnie nimi przewiercić na wylot. Zmrużył oczy, a przez jego twarz przeleciał cień zaciekawienia oraz... obrzydzenia? </p><p>Czarodziej najwyraźniej znudził się moją osobą, gdyż spojrzał w innym kierunku, a ja mogłam spokojnie usiąść na ławce. </p><p>Zauważyłam, że przy tym stole jest mniej osób niż przy pozostałych. Po dogłębnym przejrzeniu spostrzegłam niezbyt dużą ilość z mojego rocznika lub niższego, za to więcej młodszych. Nie zostało również dużo osób przydzielonych do domu węża. </p><p>-Wow, ale masz długie włosy – dobiegł mnie głos z mojej prawej strony.</p><p>Od razu odwróciłam się w stronę nieznanego mi, damskiego głosu ze zdziwioną miną. Ujrzałam dziewczynę z dosyć krótkimi blond włosami, sięgały jej do żuchwy. Wpatrywała się we mnie swoimi ciemnymi, zielonymi oczami. Zauważyłam, że jedna z jej tęczówek była upstrzona karmelowymi kropkami. </p><p>-Używasz zaklęcia, jakichś produktów? – pytała, kiedy ja siedziałam zdezorientowana i zastanawiałam się kim jest ta dziewczyna. –A, przepraszam. Jestem Frida. </p><p>Blondynka uśmiechnęła się ciepło w moją stronę.</p><p>-Nie, są naturalne – wyjaśniłam, wciąż niepewna co do jej uprzejmości wobec mnie. – Rodzinna tradycja, dziewczyny nigdy nie ścinają włosów przed zakończeniem szkoły. </p><p>Zwykle moje bardzo ciemne, prawie czarne włosy, które naturalnie falowały się i lekko skręcały wiązałam w warkocza lub cokolwiek, co będzie w stanie je utrzymać z dala od mojej twarzy. Dzisiaj tego nie zrobiłam, czego pożałowałam już przy kilku okazjach, gdyż są one bardzo grube i sięgają prawie do bioder. </p><p>Cholerna tradycja oraz życie z osobą, która się ich tak bardzo trzyma. Jedyne, do czego się one nadawały to do ścierania kurzu, a nie eksponowania ich. Kobiety w mojej rodzinie robiły to, ponieważ miały naprawdę piękne, karmelowo-piwne, proste i miękkie włosy. Co za to dostałam ja? Mopa. </p><p>-Proszę o uwagę! – zabrał głos dyrektor, który stanął na podeście. – Zatem, kiedy już każdy uczeń został przydzielony nie będę wam zabierał dużo czasu. Wiem, jak bardzo wyczekujecie uczty. </p><p>Usłyszałam za sobą kilka ściszonych śmiechów. </p><p>-Mam nadzieję, że ten rok będzie równie udany dla tych, którzy już niedługo żegnają się z murami naszej szkoły oraz dla tych, którzy je dopiero witają. Pamiętajcie, że spacery do Zakazanego Lasu jak można domyślić się z nazwy są zakazane, a lista zabronionych przedmiotów znajduje się w gabinecie pana Filcha. W tym roku zawitaliśmy uczennicę, która uczęszczała do szkoły naszych sąsiadów zza oceanu, pannę Rookwood. </p><p>Poczułam, jak padają na mnie ciekawskie spojrzenia. Miałam ochotę zapaść się pod ziemię, a jedyne co zrobiłam to skuliłam się. </p><p>-Co mogę wam więcej powiedzieć, udanej uczty! – zakończył profesor Dumbledore. </p><p>Nagle przed nami pojawiły się talerze oraz tace pełne zachęcająco pachnącego i wciąż parującego jedzenia. Wszyscy ochoczo zabrali się do nakładania sobie dań oraz jedzenia ich wesoło rozmawiając z przyjaciółmi. </p><p>Spojrzałam na Fridę, rozmawiała ona z koleżanką naprzeciwko, przy okazji szeroko się uśmiechając. Westchnęłam, co ja mam teraz ze sobą zrobić? W moim żołądku powstał tak wielki i twardy supeł, że nawet nie próbowałam niczym go zapychać.</p><p>X</p><p>Kiedy wszyscy w końcu się najedli, a na stołach zostały same resztki mogliśmy skierować się do swoich Pokojów Wspólnych. Chwilę po tym, jak oznajmił nam o tym dyrektor podszedł do mnie wysoki, czarnowłosy chłopak. </p><p>-To ty jesteś Rookwood? – zapytał mnie, a ja spojrzałam na przypinkę, która widniała na jego piersi. Było na niej napisane Prefekt. </p><p>Skinęłam głową na jego pytanie i wstałam z twardej ławki.</p><p>-Trzymaj się blisko mnie – wyjaśnił, a następnie podążył w stronę wyjścia. – Pierwszoroczni, za mną! </p><p>Czułam się nieswojo musząc iść w towarzystwie jedenastolatków oraz przez to, że ktoś musiał się mną zajmować. </p><p>W tym czasie mogłam przez chwilę rozejrzeć się po zamku i zastanawiać nad tym, jakim cudem nie będę się tutaj co chwilę gubić oraz spóźniać na lekcje. Zaczęliśmy schodzić w dół, przez co zmrużyłam oczy. Pokój wspólny w podziemiach?</p><p>Kierowaliśmy się coraz niżej, a mnie z zimna przeszły ciarki. Nie dochodziło tu żadne naturalne światło. Na końcu korytarza zauważyłam duży obraz z ciemnej oprawie, który przedstawiał mężczyznę w czarnej zbroi. Za jego plecami odgrywała się bitwa, którą on zdawał sobie nie zawracać głowy. Chłopak, który prowadził naszą grupę podszedł do niego.</p><p>- Amicitia – powiedział, a zza dzieła sztuki ukazało się przejście. Pokierował nas do środka, oświetlając pochodnią przejście. – To Książę Lotaryngii, bądźcie dla niego mili, a wpuści was jak nie będziecie pamiętali hasła. Zmieniamy je co dwa tygodnie, a nowe pojawiają się na tablicy ogłoszeń w salonie. </p><p>Zaniemówiłam.</p><p>Środek zapierał wdech w piersiach. Znajdowało się tutaj wiele dużych okien, przez które widać było jezioro, dzięki czemu wpadało zielone światło. Dookoła ustawione były białe i szare kanapy, stoliki z fotelami, kominek oraz półki na książki. Wszędzie widniały kolory naszego domu, czyli srebrny i zielony oraz nasz herb i zwierzę. </p><p>W środku znajdowały się już inni, starsi uczniowie. Zbierali się oni jednak do swoich dormitoriów wraz z przyjaciółmi. </p><p>-Dziewczęta mają pokoje po prawo, a chłopcy na lewo. Śniadanie jest o godzinie ósmej, nie spóźnijcie się – oznajmił, czym zakończył wyjaśnianie i „wycieczkę". </p><p>Pierwszoroczni zaczęli się zbierać, a chłopak postanowił odejść.</p><p>-Hej, poczekaj! – zawołałam go. Ten odwrócił się, a ja do niego podbiegłam. – Kompletnie nie wiem z kim ma dormitorium, ani gdzie ono jest...</p><p>-No tak, zapomniałem. Tak poza tym, jestem Loren – przedstawił się. Wydał mi się być kimś miłym. Rozejrzał się po pokoju w poszukiwaniu kogoś lub czegoś. – Frida, Frida! </p><p>Blondynka w końcu usłyszała i oddaliła się od swojej koleżanki, aby do nas podejść. </p><p>-To wy miałyście mieć z...Jak się nazywasz? – zapytał, mrużąc oczy.</p><p>-Lysandra – odparłam szybko. </p><p>Czarnowłosy uniósł brew, ale nic nie odpowiedział.</p><p>Dziewczyna roześmiała się i poklepała mnie po ramieniu.</p><p>-Tak, bardzo przepraszam, że nic ci nie powiedziałam. Chodź, poznam cię z Aidą – powiedziała i złapała mnie za rękę, a następnie zaczęła prowadzić do damskich dormitoriów. </p><p>W końcu poczułam się inaczej nic pierwszoroczny, jednak wciąż byłam zła za to, że ktoś wciąż musiał mnie oprowadzać i się mną zajmować.</p><p>Stanęłyśmy przed drewnianymi drzwiami, a w myślach powtarzałam sobie jak tutaj dotarłyśmy. Frida otworzyła drzwi i przepuściła mnie w przejściu. </p><p>Pokój ten nie był zbyt duży, ale na pewno przytulny. </p><p>Z sufitu zwisały srebrne lampy, w niektórych miejscach znajdowały się podobne kinkiety. Łóżka zajmowały większość miejsca, były one duże, wykonane z ciemnego drewna oraz z baldachimem. Wielkie szczęście, że można się było zakryć ciemnozieloną kotarą. </p><p>Znajdowały się tutaj również biurka z lustrami, tak naprawdę wyglądające jak toaletki. Zmieściły się również małe półeczki przy łóżkach. </p><p>Zauważyłam, że przy jednym z nich był mój bagaż, który na wierzchu posiadał moje inicjały. Przysługiwał mi kącik tuż obok ściany. </p><p>Finalnie dostrzegłam drzwi, które najpewniej prowadziły do łazienki. </p><p>-Lysandra, Aida. Aida, Lysandra – przedstawiła nas sobie ślizgonka. </p><p>Była to ta sama dziewczyna, z którą blondynka rozmawiała na uczcie. Miała długie, rude włosy i piwne oczy. Na jej nosie odznaczały się liczne piegi. </p><p>Czarownica jedyne co zrobiła, to spojrzała na mnie znad ubrań, które powoli chowała, skinęła mi głową i wróciła do wcześniej wykonywanej czynności. </p><p>-Jeśli będziesz czegoś potrzebować to wal do mnie – powiedziała Frida. – Jak nie znajdziesz mnie to poszukaj Lorena, ale najpewniej będzie migdalił się z Aidą na błoniach albo gdzieś w lochach.</p><p>Blondynka zaśmiała się, a jej przyjaciółka rzuciła w nią zawiniątkiem ubrań. </p><p>No tak, jest zajęty. Mogłam się tego domyślić. </p><p>-W ostateczności idź do Snape'a, ale nie obiecuję miłych wrażeń – zakończyła wywód. </p><p>Zastanowiłam się przez chwilę, nie przypominałam sobie poznawać kogoś o takim nazwisku. Widocznie moje zmieszanie było wypisane na twarzy, ponieważ dziewczyna uśmiechnęła się i mnie uspokoiła.</p><p>-To opiekun naszego domu, nauczyciel eliksirów. Ten cały na czarno, chyba go widziałaś – oznajmiła. – Lepiej z nim nie zadzieraj, chociaż sama się o tym przekonasz.</p><p>-Jestem pewna, że dowalą nam w pierwszy dzień dwie godziny z nim i to rano – odezwała się rudowłosa. – Nie, chwila. Zapomniałam, że już nie chodzę na eliksiry.</p><p>-Mamy od niego spokój, w końcu od sześciu lat – westchnęła blondynka kładąc się na łóżku. – A ty? </p><p>Zmieszałam się i oparłam o łóżko. </p><p>-Ja... Znaczy w Ilvermorny mieliśmy bardzo miłego nauczyciela, byłam jedną z lepszych. Zamierzam powiązać z nimi przyszłość – powiedziałam dosyć nieśmiało. </p><p>Aida spojrzała na mnie badawczo tak jakby sprawdzała, czy nie kłamię. </p><p>-W takim razie życzę powodzenia. Zajmuję łazienkę. </p><p>Tak jak powiedziała, tak zrobiła. Zabrała ze sobą piżamę oraz potrzebne jej przybory i zniknęła za drzwiami. W końcu mogłam odetchnąć.</p><p>Frida zajęła się swoimi rzeczami, a ja spojrzałam na swoją pościel. Ułożone były na niej szaty, koszule, spódnica i krawat, oraz wszystko inne, z czego składał się nasz mundurek. Odłożyłam potrzebne mi na jutro ubrania na krzesło i otworzyłam kufer. </p><p>Pierwsze, co zrobiłam to zdjęłam szatę, zostając w samej koszuli i spódnicy. Następnie wyjęłam szczotkę i przeczesałam nią splątane od kilku godzin włosy, próbując nie dostać przy tym załamania nerwowego. </p><p>Czyli co, teraz tak ma wyglądać moje życie? Starając się poznać wszystkie informacje i nie utonąć od nich?</p><p>Spojrzałam na stos swoich ubrań. Wiedziałam, co kryje się na samym dole. Odwróciłam się upewniając, że moja współlokatorka jest zajęta i przykucnęłam na ziemi. Odchyliłam rzeczy, a moim oczom ukazał się mój notatnik oraz kilka buteleczek, które zawierały fioletowo-różowy płyn. Jeżeli nie będę sobie dawała rady będę musiała po nie sięgnąć, a coś mi się wydaje, że będzie wiele takich sytuacji. W takim razie będę musiała zaopatrzyć się w nowy eliksir, co równa się z niemożliwym. </p><p>Usłyszałam nagły dźwięk otwieranych drzwi i zakryłam wszystko tak, jak było. Wstałam z ziemi i chwyciłam pierwsze lepsze rzeczy, a następnie popędziłam do toalety. </p><p>A to dopiero początek.</p>
  </div>
  