
    <div id="chapters" role="article">
        <h3 class="landmark heading" id="work">Work Text:</h3>
          <div class="userstuff"><p>Severus z nienawiścią wpatrywał się w sowę, która usiadła na ramieniu Harry’ego Pottera, nauczyciela Obrony Przed Czarną Magią. Ta sama sowa od kilku dni przynosiła Poterr’owi listy od nowego adoratora. </p><p>Harry uśmiechnął się i odczepił list od nóżki zwierzęcia, po czym rozerwał kopertę i zaczął czytać.</p><p>Severus tak mocno dziabnął kiełbaskę, że odskoczyła i spadła ze stołu. </p><p>- Dyrektorze,wygląda na to, że niestety nie będę mógł towarzyszyć ci dziś w Trzech Miotłach. Ernie zaprosił mnie na kolację. Tak więc następnym razem, dobrze? - Harry nawet nie spojrzał na mężczyznę, skupiony na liście.</p><p>Druga kiełbaska dołączyła do pierwszej.</p><p>- Oczywiście profesorze – syknął Snape.</p><p>Zadowolony Harry zdawał się nie zauważać niczego dziwnego w zachowaniu mężczyzny obok. </p><p>* * *</p><p>Severus musiał się upewnić, że Harry jest bezpieczny. Przecież ten list mógł wysłać ktokolwiek! </p><p>Zapomniał na moment o skrzatach domowych, które nie przepuściłyby żadnej podejrzanej przesyłki.</p><p>A jeśli to nie Macmillan wysyłał te listy?</p><p>Dobrze, a nawet jeśli to był Macmillan to co, jeśli miał jakieś… złe intencje?</p><p>Severus, najpierw rzuciwszy na siebie zaklęcie kamuflujące, podążał za Harry’m do jednej z restauracji w Hogsmeade. Przyrzekł, że zawsze będzie chronił chłopaka i dotrzyma tej obietnicy!</p><p>Jakoś umknęło jego pamięci, że ten „chłopak” ma dwadzieścia pięć lat, jest byłym aurorem, obecnym nauczycielem Obrony Przed Czarną Magią i że pokonał Voldemorta mając niecałe osiemnaście lat. </p><p>Zaklęcie pozwalało mu pozostać niedostrzeżonym, gdy wślizgnął się za Harry’m przez drzwi.</p><p>Szybko zauważył Macmillana, siedzącego już przy stoliku. Jego twarz rozjaśniła się na widok Harry’ego.</p><p>Severus niemal prychnął z pogardą. Puchoni. W ogóle nie potrafili zachować się odpowiednio. To zaledwie ich druga randka, a ten wyglądał na tak zakochanego, jakby zaraz miał paść na kolana i się oświadczać. </p><p>Potter podszedł do stolika, a podekscytowany mężczyzna przywitał go:</p><p>- Harry! Świetnie cię znów widzieć!</p><p>- Witaj Ernie. Przepraszam za spóźnienie.</p><p>Severus schował się za przepierzeniem i podsłuchiwał. Znaczy się pilnował, żeby nie wydarzyło się nic nieodpowiedniego.</p><p>- … i wtedy powiedziałem jej, że przecież Tykwobulwy nie hoduje się zimą. Na dodatek nie w doniczce ceramicznej! Wyobraź sobie, w jakim była szoku, bo jej stryjeczna babka tak nauczyła jej mamę, a ta mama tak nauczyła ją i…</p><p>Severus przypomniał sobie, że Macmillan pracuje chyba w sklepie ogrodniczym i pomyślał, że Harry’emu raczej nic nie zagraża ze strony tego Puchona. Poza śmiercią z nudów. Widać było, że jego kolega z pracy potakuje grzecznie, ale zdawał się być rozproszony. </p><p> Postanowił wybawić Harry’ego z niemiłego towarzystwa. Gdy następnym razem Ernest gwałtownie machnął dłonią podczas swojego monologu, były mistrz eliksirów zaklęciem przewrócił puchar z wodą, która wylała się na Harry’ego.</p><p>- O rany, przepraszam! Czasem jestem taki niezdarny! </p><p>- Nic się nie stało Ernie. Zaraz się tym zajmę.</p><p>Harry machnął różdżką i plama zniknęła. Wykorzystał przerwę w „rozmowie” by zaproponować:</p><p>- Może już wyjdziemy? Dziś jest przyjemnie ciepły wieczór, co powiesz na spacer?</p><p>- Pewnie. Chętnie odprowadzę cię do zamku.</p><p>Przywołali kelnera, by zapłacić, zebrali płaszcze i wyszli na zewnątrz, wraz z podążającym kilka kroków za nimi Severusem. </p><p>Gdy dotarli nad jezioro, mężczyzna usłyszał cichy śmiech Harry’ego. Severus’owi zrobiło się czerwono przed oczami, gdy dostrzegł, że para przed nimi przystanęła i że Ernest wziął Pottera za rękę. Nie wytrzymał, gdy zobaczył, że ich twarze zbliżają się do siebie powoli.</p><p>Uznał, że wcześniejszy lekki prysznic najwyraźniej niedostatecznie ostudził zamiary adoratora. Rzucił zaklęcie na jezioro, z którego wynurzyła się Wielka Kałamarnica, zalewając wszystkie osoby znajdujące w pobliżu ogromną ilością wody. </p><p>Z szaty i włosów Severusa ciekła woda, jednak na jego twarzy pojawił się uśmiech pełen satysfakcji, gdy mężczyźni przed nim odskoczyli od siebie i zaczęli prychać. Uśmiech ten poszerzył się, gdy Macmillan pożegnał się prędko i umknął, zostawiając Harry’ego samego na brzegu. </p><p>* * *</p><p>Następnego dnia z apetytem zjadał śniadanie, ucieszony, gdy żadna sowa nie pojawiła się z listem do nauczyciela Obrony Przed Czarną Magią. </p><p>Harry kichnął. </p><p>Severus wyciągnął z kieszeni szaty eliksir pieprzowy i podał buteleczkę mężczyźnie. </p><p>- Dziękuje Dyrektorze. Chyba się przeziębiłem. </p><p>- Nie ma za co, Potter. Uważaj na siebie, bo twoi uczniowie odczują brak swojego ulubionego nauczyciela.</p><p>Harry uśmiechnął się do niego. Serce Severusa wcale nie wykonało salta. Ani trochę. </p><p>W drodze do swojego gabinetu odjął punkty kilku uczniom. Zapowiadał się wspaniały dzień. </p><p>* * * </p><p>Listy wróciły. Czy ten idiota nie dostrzegał, że w ogóle nie pasuje do Pottera? Nachmurzony Severus spoglądał kątem oka, jak Harry czyta list, uśmiecha się i składa go. </p><p>- Ernie chce, żebyśmy poszli razem na kręgle. Grałeś kiedyś, dyrektorze? - spytał go kolega z zaciekawieniem.</p><p>- Nie, Potter. Oczywiście, ze nie. To zdaje się być bardzo plebejską rozrywką – odpowiedział Snape z godnością.</p><p>Harry zaśmiał się.</p><p>- Szkoda. Chciałem cię zaprosić! Myślę, że to mogłoby ci się spodobać!</p><p>- Nie bądź śmieszny Potter! Poza tym, przecież wybierasz się na randkę, a nie spotkanie towarzyskie.</p><p>Puchar w jego dłoni zatrzeszczał ostrzegawczo, gdy wypowiadał słowo „randka”.</p><p>- No tak, tym razem owszem. Ale pomyślałem, że moglibyśmy pójść kiedyś razem. No nic, szkoda że nie masz ochoty.</p><p>- Nie interesują mnie takie miejsca – powiedział Severus posępnie. Nie żałował swoich słów, przecież to naprawdę była plebejska rozrywka… ale byłby tam z Harry’m… byliby sami… może…</p><p>Z rozmyślań wyrwał go głos:</p><p>- Zmykam, dziś czeka mnie ciężki dzień, mam zaplanowane pojedynki na lekcjach od czwartego roku wzwyż, a i wieczorem będę zajęty. Miłego dnia dyrektorze! - Harry odszedł.</p><p>Snape zupełnie bez apetytu wpatrywał się w swój talerz. Z nową determinacją zaczął rozważać plan działania na później. Wstał i poszedł na lekcje, a uczniowie pierzchali przed nim, widząc jego minę, która przeraziłaby chyba samego Voldemorta. </p><p>* * *</p><p>Na Merlina, czym on sobie zasłużył na taką karę? Kolory, huki, krzyki. To miał być przyjemny wieczór z partnerem? Ten Macmillan nie miał za grosz rozsądku ani taktu! Snape z satysfakcją zauważył, że Potter nie wygląda na zachwyconego, trzymając paskudne buty w dłoni. </p><p>- Umm, Ernie, może jednak to nie był taki najlepszy pomysł?</p><p>- Och przestań Harry, będzie fajnie, zobaczysz!</p><p>Jego słowa przerwał głośny okrzyk dobiegający z grupy tuż obok, która świętowała celny strzał. Harry wzdrygnął się. </p><p>Gwar nie był im obcy, w końcu pracowali w szkole pełnej dzieci, jednak wieczory to był moment na relaks, wyciszenie się i uspokojenie po pełnym hałasów dniu, a nie – rozmyślania Severusa przerwał kolejny wrzask. Harry wyglądał jakby nie czuł się tu zbyt swobodnie i stał skrępowany. Macmillan pociągnął go za rękę i zbliżyli się do toru. </p><p>- To łatwizna Harry, zawsze byłeś świetnym szukającym, więc nie sądzę byś miał problemy z trafieniem w kręgle! - entuzjazmował się Ernie.</p><p>Severus rozważał zamordowanie go tu i teraz. Najlepiej upuszczając mu na głowie kulę do kręgli. </p><p>- Spróbuję pierwszy, zobaczysz, jakie to proste.</p><p>Macmillan wziął kulę, a Severus mając dość tego wszystkiego i marząc o pójściu do domu, sprawił że natychmiast upadła. </p><p>- AUUUUUA!</p><p>Ups. W zasadzie nie miała trafić w stopę, ale darowanemu koniowi i takie tam. </p><p>- Ernie, czy wszystko w porządku? Złamałeś coś? Zabiorę cię do Świętego Munga!</p><p>Wyszło nawet lepiej niż się spodziewał. Radośnie wrócił do Hogwartu i udając że patroluje korytarze, „przypadkiem” spotkał na swojej drodze nachmurzonego profesora Pottera.</p><p>- Już wróciłeś? Krótka ta randka – odezwał się nonszalancko Severus.</p><p>Niezadowolony Harry odpowiedział: </p><p>- Ernie musiał zostać na noc w Świętym Mungu. Odrastanie wszystkich kości w stopie po upuszczeniu na nią kuli trochę trwa.</p><p>Severus z fałszywą troską zapytał:</p><p>- Chyba dość trudno zrobić sobie aż taką krzywdę grając w kręgle, prawda?</p><p>Harry nic nie odrzekł, a mistrz eliksirów życzył mu dobrej nocy i oddalił się do swoich komnat. Tej nocy spał jak dziecko. </p><p>* * *</p><p>Tego już za wiele! Czy te wszystkie znaki, które wysłał Severus, że Harry jest poza zasięgiem Macmillana, do niego nie trafiały? Był za subtelny czy co?</p><p>Tego ranka pojawił się kolejny list i choć Potter tym razem nie uśmiechnął się na jego widok, to jednak zgodził się na kolejną randkę.</p><p>Severus metodycznie darł kawałki papieru i mamrotał do siebie pod nosem, zapominając o osłupiałych uczniach, którzy wpatrywali się w niego z przestrachem. Kryli się za kociołkami, nie chcąc zwracać na siebie uwagi nauczyciela, który najwyraźniej kompletnie oszalał.</p><p>-Cholerny Macmillan. Pływanie łódką po jeziorze. Czy ten idiota postradał zmysły? Na pewno zabije i siebie i Pottera! </p><p>Przerwał swoje rozważania i spojrzał na stosik podartych świstków. A potem przypomniał sobie o uczniach. Podniósł głowę i posłał jadowite spojrzenie w kierunku przestraszonych pierwszoroczniaków. </p><p>- A wy na co się gapicie? Mam na czole wypisane instrukcje jak uwarzyć ten eliksir? Nie? To do roboty!</p><p>Struchlali uczniowie zajęli się pracą, a Severus zaczął rozmyślać nad przydatnością Macmillana jako składników do eliksirów. </p><p>* * *</p><p>Było mu mokro, zimno i nie czuł nosa. Pocieszał się jedynie faktem, że Harry nie wydawał się zbytnio zadowolony z tej wyprawy. Dobrze, może szybciej zawrócą i wyjdą na suchy ląd. </p><p>- Czyż tu nie jest fantastycznie? Czytałem, że w tym jeziorze można znaleźć wiele gatunków podwodnych roślin, które nie rosną nigdzie indziej!</p><p>Severus miał ochotę powiedzieć, że chętnie pomoże Macmillanowi samemu przekonać się o tym fakcie. Naocznie. </p><p>- Umm, nie przepadam za wodą, no wiesz po tym całym Turnieju Trójmagicznym. - Harry wyglądał, jakby nie czuł się tutaj komfortowo. Zaczynał też lekko zielenieć na twarzy.</p><p>- Och – uśmiech Ernie’go przygasł. - Zabrać cię z powrotem na brzeg?</p><p>- Byłoby miło – wymamrotał Harry, przełykając głośno ślinę.</p><p>- Przepraszam, myślałem, że ci się tu spodoba i będzie romantycznie.</p><p>Macmillan tak bardzo się zaaferował w swoich przeprosinach, że nie zauważył żagla, który niepilnowany przesunął się i uderzył w Harry’ego, który krzyknął i wpadł prosto do lodowatej wody.</p><p>- Harry!? Harry! - zawołał zaaferoway Ernie.</p><p>Severus poczuł jak przerażenie ściska go za gardło. Dlaczego Harry się nie wynurzał? Bez namysłu wskoczył do jeziora i zaczął gorączkowo rozglądać się za Potter’em. Po chwili spostrzegł jak nieprzytomny mężczyzna opada bezwładnie na dno. Natychmiast zanurkował za nim, chwycił ciało i zaczął się powoli wynurzać. Gdy wypłynął na powierzchnię, powitała go zmartwiona twarz Ernie’go.</p><p>- Profesorze Snape, co pan tu robi?! Skąd pan się tu wziął?</p><p>Severus wdrapał się na łódkę i wraz z Macmillanem wciągnęli Harry’ego na pokład. Potter zakrztusił się i wypluł wodę.  </p><p>Severus spojrzał na Macmillana z mordem w oczach:</p><p>- Ty imbecylu! Przez twoją nieuwagę i rozkojarzenie Harry wypadł za burtę! A ty byś go zostawił i tylko bezmyślnie się gapił, licząc że jakoś sobie poradzi! Myślałeś, że może wyciągnie go jakiś podwodny jednorożec?</p><p>Jego wywód przerwał słaby głos Harry’ego:</p><p>- Severusie, zimno.</p><p>Snape natychmiast zapomniał o drugim mężczyźnie, spojrzał na swojego ukochanego, wyjął różdżkę i zaczął rzucać zaklęcia suszące i ogrzewające, mrucząc przy tym uspokajająco, nieświadomy swoich słów:</p><p>- Już wszystko dobrze Harry, zaraz cię stąd zabiorę i wylądujesz w ciepłym łóżku. Ta cholerna woda była lodowata.</p><p>Obmacał troskliwie głowę Pottera, a gdy nie zauważył krwi, tylko spory i szybko rosnący guz, odetchnął z ulgą. Harry cierpliwie znosił to wszystko i patrzył na Severusa z ufnością. Moment ten przerwał im Macmillan, o którym chwilowo obaj zapomnieli. </p><p>- Umm, Harry, czy wszystko w porządku? - zapytał, nieudolnie starając się nie patrzeć na Snape’a.</p><p>Furia mistrza eliksirów powróciła i już miał kontynuować rozdzieranie Macmillana słowami na kawałki, gdy jego tyradę powstrzymała dłoń wsuwająca się w jego własną. Spojrzał na wciąż leżącego Harry’ego, który poprosił:</p><p>- Zabierz mnie do domu.</p><p>Severus bez słowa wziął mężczyznę w ramiona i uruchomił awaryjny świstoklik, który zabrał ich prosto do komnat Snape’a. </p><p>* * *</p><p>- No to może teraz powiesz mi, co tam się stało? - zapytał Harry otulony szczelnie kocem, z gorącą herbatką w dłoniach.</p><p>- Umm, no więc ja… - Severus’owi po raz pierwszy w życiu zabrakło słów.</p><p>- Tak? - zachęcił go Harry, dmuchając w kubek z herbatą.</p><p>- Tak sobie pomyślałem, że przecież mogłoby ci grozić niebezpieczeństwo i na wszelki wypadek powinienem tam być, by cię chronić. - No, zabrzmiało to prawdopodobnie i wiarygodnie. Prawda?</p><p>Harry podniósł na niego wzrok i powiedział:</p><p>- A mnie się wydaje, że byłeś tam, by nas szpiegować i popsuć moją randkę. Mylę się?</p><p>Może jednak jego słowa nie brzmiały tak przekonująco, jak mu się wydawało.</p><p>- No więc – urwał. Nie chciał kłamać. Odwrócił wzrok i wpatrzył się w ogień bez słowa.</p><p>Usłyszał za sobą jakieś poruszenie i po chwili poczuł ramiona Harry’ego obejmujące go w pasie i usłyszał:</p><p>- Cieszę się, że tam byłeś. Jak zwykle mnie uratowałeś.</p><p>Severus odwrócił się przodem do mężczyzny, a ten dodał:</p><p>- Na każdej z randek z Ernie’m żałowałem, że nie jestem tam z tobą.</p><p>Mistrz eliksirów poczuł jak serce niemal wyrywa mu się z piersi. Pochylił się i pocałował Harry’ego mocno. Ten odpowiedział mu z równie wielką żarliwością. </p><p>Potter odsunął się i spytał:</p><p>- Podejrzewam, że to ty oblałeś mnie wodą w restauracji i nad jeziorem, ale chyba nie upuściłeś Ernie’mu kuli na stopę?</p><p>- Jeśli powiem, że nie zrobiłem tego celowo, to chyba nie będziesz na mnie zły?</p><p>W końcu to miała być głowa Macmillana, a nie jakaś tam stopa. </p><p>Harry uśmiechnął się i ponownie go pocałował.</p><p>- Skoro za nami już trzy randki, to chyba powinniśmy się przenieść do sypialni, nie sądzisz?</p><p>Oszołomiony Severus dał się pociągnąć w stronę łóżka.</p><p>Zdecydował, że potem zastanowi się nad odpowiednią zemstą na Macmillanie. Teraz miał o wiele bardziej palące kwestie na głowie.</p></div>
        <!-- end cache -->
    </div>
