
  <div class="userstuff module" role="article">
    <h3 class="landmark heading" id="work">Chapter Text</h3>
    <p>Harry lassan lehunyta a szemét, majd rövid idő elteltével ismét kinyitotta. Nem lesz ez így jó, állapította meg magában. Amint szemhéja lecsukódott, az emlékképek visszatértek, és nem hagyták őt békésen pihenni. Ezért is utált ő aludni. Mióta az eszét tudta, azóta üldözték mindenféle álomképek.<br/>
<br/>
Először gyerekkorában kezdődött, mikor is folyton a szokatlan zöld fényt – a szülei „autóbalesetét” – látta maga előtt, Petunia néni ugyanis ezzel magyarázott mindent, ami a különcségéből volt eredeztethető. De Harry még mindig emlékezett a repülő motorbiciklire is, amely miatt Vernon bácsi majdnem karambolt okozott, mikor elmesélte neki. Dudley és Piers ki is nevették miatta, éppen ezért akkor még ennek nem tulajdonított semmiféle jelentőséget, és szentül hitte, hogy az ő fantáziája túl élénk.<br/>
<br/>
Aztán mikor végre megtudta az igazságot, másfajta rémképek vették birtokba az éjszakáit. A roxforti ágyon forgolódva gyakran keltek életre mindenféle szörnyek és érdekes lények, de ezek eltörpültek az igazi rémálmok mellett. Álmok, amelyek különösebbnél különösebb dolgokról szóltak, látomások, amelyekben napról-napra, évről-évre egyre többször testesült meg Voldemort. Olyan lidérces illúziók voltak ezek, amiket senki másnak nem kívánt, és amik majd’ tizenhét éven át keserítették meg az éjszakáit.<br/>
<br/>
De amikor Harry már azt hitte, hogy mindennek vége… nos, akkor újabbak jöttek. Másfajták, de nem kevésbé felkavaróak. Szinte fájóbbak voltak minden más emlékképnél, és sokkal jobban megviselték őt, semmint azt Harry akarta volna. Ezekben az álmokban néha ugyan feltűnt Voldemort, de már nem övé volt a főszerep. Helyét átvette más.<br/>
<br/>
A Weasley-k boldogságtól ragyogó arca, Lupin meggyötört, de őszinte mosolya, Piton éjsötét tekintete, Ron és Hermione nyugodt testtartása… és Dumbledore émelyítő kedélyessége. A szikrázó mosoly, ami az idős mágus arcán játszott, mikor megjelent Harry előtt abban a kétes boldogságú pillanatban, már-már elhalványodott a szeme előtt. De az utolsó mondat majd’ tíz év távlatából sem vesztett kegyetlen erejéből: <em>„Csak színjáték volt.”</em><br/>
<br/>
Harry ennél a pontnál már képtelen volt tovább türtőztetni magát, és vitatható nyugodtsággal bámulni a plafont. Lerántotta magáról a takarót, és hasogató fejfájásával mit sem törődve pattant ki az ágyból, hogy lendületes léptekkel szelje át a fürdőszobáig vezető távot. Az évek óta berögzült rutintól hajtva nyitotta meg a hideg zuhanyt, és állt alá, miután megszabadult alsójától. Jól tudta, hogy ide nem elég egyszerű arcmosás, igazi jeges fürdő kell ahhoz, hogy lehűtse idegeit. Ez így nyár közepén nem is okozott számára gondot, ám Harry télen sem cselekedett másként.<br/>
<br/>
Nem foglalkozott sosem olyan apróságokkal, minthogy esetleg megfázhat, vagy komolyabb betegséget szedhet össze. Annál ő sokkal edzettebb volt, még így is, hogy voltak olyan hetek, amikor ki sem mozdult a lakásából. De a hideg víz, a nyugtató csobogás mindig képes volt kimosni belőle a feszültséget, így alig húsz perc elteltével már készen állt arra, hogy szembenézzen az előtte álló hosszú nappal. A fejfájása ugyan nem múlt el, de csökkent, ami biztos jele volt annak, hogy képes lesz megbirkózni a feladataival.<br/>
<br/>
A valóság az volt, hogy Harry minden reggele így kezdődött, és már jártas volt abban, hogyan kezelje ezeket a helyzeteket. A konyhába menet magára rángatta a kopottas farmerét és egy hangulatához remekül passzoló fekete pulóvert, majd nekiállt, hogy elvégezze a reggeli teendőit. Teavizet forralt, behozta az újságot a küszöbről, kinyitotta az ablakot az éjszakai vadászatból hazatérő Hedvignek, és mire a bögre teával az asztalhoz ült, már a reggelije is ott várta. Ez utóbbi csak azért, mert már este kikészítette, és lévén, hogy egyedül lakott, senki nem tette magáévá a kincset érő Mars szeletet.<br/>
<br/>
A csokoládét meglátva aztán a szíve ismételten elszorult; a mai reggelen immáron sokadszorra. A legelső útját juttatta eszébe a Roxfort Expresszen, ezzel együtt pedig Ront és Hermionét, majd a Weasley-ket, az iskolát, és persze a háborút. Harry undorodva félretolta az édességet, és helyette az újságra próbált összpontosítani, de gondolatai minduntalan elkalandoztak.</p>
<p align="center">***</p>
<p>Immáron több mint tíz éve annak, hogy egyedül élt, távol mindentől és mindenkitől. Megszakított mindenféle kapcsolatot a varázslóvilággal, és mugli környéken, mugliként próbált beilleszkedni a társadalomba. Az idő ugyan megedzette őt, ugyanakkor az a rengeteg fájdalom, és a háborúban betöltött szerepe rányomta a bélyegét az életére. Az a sok csapás, mind egy-egy mély vágást hagytak a lelkén, amik nehezen indultak gyógyulásnak, de mára már csak az emlékek maradtak. Ezek viszont ugyanúgy tudtak fájni, mint bármilyen friss sérülés, néha talán még jobban is.<br/>
<br/>
Harryben a mai napig élénken élt az az egy év, amit bujkálással és horcrux kereséssel töltöttek Ronnal és Hermionéval. Sehol nem maradhattak egy napnál tovább, folyamatosan mozgásban voltak, néha étlen-szomjan ücsörögtek a hideg sátorban, hallgatva a varázsvevő adását, és csak a remény maradt, hogy nem fognak újabb halott barátról tudomást szerezni. A folyamatos veszteség és a tehetetlenség szinte <em>egymás ellen</em> fordította őket, holott csakis <em>egymásra</em> számíthattak. A féltékenység, a bizalmatlanság és a félelem, hogy elveszítik a szeretteiket, láthatatlan méregként ívódott be a lelkükbe. Mindeközben pedig vérre menő csatát folytattak az idővel; nem kevésbé a halálfalókkal és Voldemorttal. Több esetben is csak egy hajszálon múlt az életük, de Harry soha nem adta fel, mert végig akarta vinni, amit Dumbledore elkezdett, majd rábízott, hogy ő folytassa. A végsőkig küzdött, vállalva még a halált is, ha ez az ára annak, hogy végre elhozza a békét a varázslók számára.<br/>
<br/>
Mégis, abban a pillanatban, amikor legyőzte minden idők legsötétebb mágusát, Harry nem tudott felhőtlenül boldog lenni. Az a rengeteg halott ember, muglik, varázslók, boszorkányok, akik közvetve vagy közvetlenül az életüket áldozták őérte, nem tették lehetővé, hogy a lelke megnyugvást leljen. A háború szörnyűségei eltompították a diadal fényét. Hiába ünnepelték őt, hiába próbált mindenki a közelébe férkőzni, őt csakis a veszteség foglalkoztatta.<br/>
<br/>
És ekkor olyasmi történt, amire Harry a legkevésbé sem számított. A tömeg lassan szerteoszlott, ő pedig szembetalálta magát azzal az emberrel, akivel nem sokkal előbb még a halál kapujában beszélgettek. Harry abban a pillanatban nem tudta igazán, hogy csak a képzelete játszik vele, vagy valóban ott áll teljes valójában Dumbledore, de ahogyan a teremben egyre több boldog kiáltás hangzott fel, rájött, hogy ez tényleg a valóság. Nem csak az idős mágus, de több halottnak hitt személy kelt fel a földről, és Harry egyetlen röpke percig földöntúli boldogságot érzett. Tekintetével körbepásztázta a Nagytermet, majd ismét Dumbledore felé pillantott. Az igazgató még mindig ott állt előtte, szeme pajkosan ugyanakkor büszkén csillogott, ajka szavakat formált, de Harry tudatáig csakis egyetlen mondat jutott el:<br/>
<br/>
<em>– Színjáték volt az egész…</em><br/>
<br/>
Harryvel ekkor megfordult a világ, és az elvesztett személyek megmenekülése miatt érzett határtalan boldogsága, egyetlen pillanat alatt foszlott szét. Becsapták őt, átverték, ismét hazudtak neki. Ezek a szavak kergették egymást a fejében, ahogy végignézte, hogyan mosolyog rá Lupin és Tonks, miközben Mrs. Weasley úgy ölelte magához Fredet, mintha soha nem akarná elengedni őt. Mordon elismerően kezet rázott Kingsley-vel, mialatt McGalagony tanárnő a Creevey fivéreket igyekezett távol tartani Voldemort holttestétől. Hagrid könnyei úgy potyogtak, mintha nyári zápor érkezett volna, amely el akarná mosni azt a rengeteg kiontott vért… ami mind hazugság volt.<br/>
<br/>
Harry gyomra bukfencet hányt, az elméjében pedig csak az üvöltött továbbra is: <em>színjáték volt.</em> Tekintete Hermionére és Ronra vándorolt, és mikor mindkettejük arcán zavart mosolyt vélt felfedezni, azt hitte, összeomlik körülötte a világ. Ebben a pillanatban döntésre jutott, minden erejét összeszedte, és véghezvitte azt, ami ezidáig még senkinek sem sikerült. Elhoppanált a Roxfortból. Az utolsó, amit látott a döbbent arcokon kívül, az a Piton éjsötét tekintetében tükröződő fájdalom volt, de ekkor már semmi sem érdekelte. Harry menekülni akart, el ebből a színjátékból, el ebből a világból, minél messzebb, lehetőleg úgy, hogy soha többé ne találjanak rá.<br/>
<br/>
Véget akart vetni mindennek, ami eddig az élete része volt. Becsapottnak érezte magát, hiszen a tulajdon barátai is elárulták, akikben vakon megbízott. Egy átkozott színjáték volt az egész, amelyben megrendezett halálokkal kényszerítette őt Dumbledore, a Rend, és a mágustársadalom arra, hogy feláldozza magát, és legyőzze Voldemortot. Minden hazugság volt, és Harry hirtelen sokkal jobban egyedül érezte magát, mint eddig bármikor. A mellkasa szúrt, és fogalma sem volt hová hoppanált, csak el akart jönni onnan, távol kerülni az egész förtelemtől. A legjobban nem az fájt, hogy becsapták, hanem hogy – mindazok után, amiken együtt végigmentek –, a barátai elárulták őt</p>
<p align="center">***</p>
<p>Harryt végül éles huhogás hozta vissza a jelenbe. A hang nem Hedvigtől származott, hanem egy ismeretlen gyöngybagolytól, aki az asztalon csapdosott a szárnyaival, lábát nyújtogatta feléje, és szemében szinte szemrehányást vélt felfedezni, amiért nem méltatta eddig figyelemre. Ugyanakkor Harry kétkedőn nézett az egyre zaklatottabb madárra, és továbbra sem volt hajlandó észrevenni mit akar az állat. Az egyetlen személy ugyanis, akivel rendszeres időközönként leveleztek, az nem más volt, mint az unokatestvére, Dudley. Viszont az ő postáját mindig Hedvig szállította, más pedig nem tudott a tartózkodási helyéről, még maga az unokafivére sem.<br/>
<br/>
Az, hogy mégis megtalálta őt ez a bagoly, azonnal idegessé tette Harryt, éppen ezért az újságjával megpróbálta elhessegetni a szárnyas betolakodót, aki persze meg sem mozdult. Továbbra is hangos huhogással jelezte neki, hogy küldeménye érkezett, és addig nem áll tovább, amíg azt nem kézbesítette.<br/>
<br/>
– <em>Hess innen!</em> – sziszegett Harry a madárra párszaszóul, hátha ezzel elijeszti, de persze tévedett. – Hess már innen, buta tollas! – váltott emberi nyelvre, de rájött, hogy felesleges. Talán ha huhogna, többet érne vele.<br/>
<br/>
Hedvig mindeközben érdeklődve figyelte Harry küzdelmét, aki – tekintve, hogy a madarat képtelenség volt megfogni –, az újságjával vadul hadonászva próbálta kitessékelni azt.<br/>
<br/>
– Igazán segíthetnél – vetette oda vádlón Harry a hóbagolynak, aki erre kitárta szárnyait, de a várakozással ellentétben, csak annyira mozdult meg, hogy jobb rálátása legyen a szekrény tetejéről. – Na, kösz, szép kis társ vagy – morgott Harry az orra alatt.<br/>
<br/>
A gyöngybagolynak időközben sikerült elszakítania az újságot, amivel Harry megpróbálta távozásra bírni. Mivel azonban mindennemű küzdelme kudarcot vallott, úgy döntött más megoldást keres. Elővette a pálcáját, és a postabagolyra szegezte.<br/>
<br/>
– Mivé változtassalak? – tanakodott Harry hangosan, mintha a madár értené is mit mond neki. – Lássuk csak, mi lenne, ha egy rágcsálót csinálnék belőled – nézett sandán a bagoly sárga szemébe –, legalább a mai vacsora meg lenne oldva Hedvignek – tartotta tovább a szemkontaktust Harry. – Vagy esetleg egy tollseprű, hogy legyen mivel port takarítani. Bár madárbecsináltnak sem lennél utolsó. Igaz, mára csirkét akartam sütni… de baglyot még úgysem ettem – morfondírozott Harry.<br/>
<br/>
Mivel a gyöngybaglyot továbbra is hidegen hagyta a fenyegetés, Harry nem látott más kiutat, minthogy drasztikusabb módszerhez folyamodjon. A bodzapálca suhintott, Hedvig felhuhogott, az idegen bagoly kitárta szárnyait… de semmi nem történt. Valójában Harry nem varázsolt, csak rá akart ijeszteni az idegesítő tollcsomóra, ami persze teljes kudarccal végződött. A madár továbbra is a szárnyaival verdesve álldogált a konyhaasztalon, miközben vígan tépdeste a már megszaggatott újság maradékát.<br/>
<br/>
– Ezt nem hiszem el – nyögte Harry, ahogy visszahuppant a székre. – Most mihez kezdjek veled?<br/>
<br/>
A kérdésre a madár természetesen nem felelt, helyette ismét felmutatta a lábára kötözött borítékot, amelyen most Harry tisztán ki tudta olvasni a Mark Evans nevet. Meglepetésében majdnem eltátotta a száját, de aztán végül megkegyelmezett a madárnak, és lecsomózta a levelet a lábáról. Amint a bagoly megszabadult terhétől, „köszönés” nélkül, azonnal távozott.<br/>
<br/>
Harry feszültsége azonban nem tűnt el vele együtt, mi több, kicsit meg is nőtt; Mark Evans ugyanis az ő álneve volt. A Dudley-val való levelezések alkalmával használta, így ha bárki is megkaparintotta volna a levelet, nem jöttek volna rá, hogy ő rejtőzik a név mögött. Viszont bármennyire is élvezte az unokatestvérével való kapcsolattartást, nem most volt itt az ideje annak, hogy írjon. Meghatározott időközönként váltottak csak levelet, nem túl gyakran, de rendszeresen. Az, hogy egy ismeretlen gyöngybagoly most mégis küldeményt hozott neki, gyanakvásra késztette Harryt. Még az is megfordult a fejében, hogy lebuktak, és Dudley most ilyen módon próbál neki üzenni, de az sem zárható ki, hogy más írt, aki rájött a titkukra. De bárhogyan is legyen, csak akkor tudja meg, ha kibontja a borítékot.<br/>
<br/>
Harry végül rászánta magát erre a lépésre, és majdnem felkiáltott meglepetésében. A levél tényleg Dudley-tól jött, de a szokványos oldalnyi macskakaparás helyett egy szépen megírt esküvői meghívó köszöntötte őt, mellette pár soros magyarázattal. Legalábbis Harry erre következtetett belőle, és elolvasva azt, tényleg így is volt.</p>
<p align="center"><em>„Kedves Mark!</em><br/>
<br/>
Tudom, hogy váratlanul ért a hír, de remélem, el tudsz jönni, mert számítok rád. A helyszínre eltalálsz, anyáék ott lesznek, de kibírod őket. Lesz torta, csini koszorús csajok meg hacacáré, tehát jó buli várható. Ha nem akarsz magadra haragítani, akkor ne késs.<br/>
<br/>
Üdv: Nagy D<br/>
<br/>
Ui.: Ne felejts el nászajándékot hozni!”</p>
<p>Harrynek eddig nemhogy az nem jutott eszébe, hogy Dudley esetleg meg akar nősülni, de még arról sem tudott, hogy barátnője lenne. Bár most, hogy jobban belegondolt, már emlékezett arra, hogy unokatestvére emlegetett valami „csini vöröskét”, de Dudley és a nők Harry számára sosem voltak egy mondatban említhetőek. Nagy D-re mindent lehetett mondani, csak azt nem, hogy csajozós típus. Helyette mindig a verekedésen, a bagózáson és a bokszon járt az esze, meg persze azon, hogyan tegye tönkre Harry első tíz évét, és utána az összes nyári szünetét. De ez már a múlt, emlékeztette magát korholva.<br/>
<br/>
Ennyi év távlatából már nem tartotta annyira abszurdnak, hogy az egyetlen ember, akivel tartja a kapcsolatot az nem más, mint egykoron gyűlölt rokona. Az elején még nem akarta, de aztán rájött, hogy Dudley nem olyan rossz, mint sokáig hitte. Ugyan az együttélés nem volt vele könnyű gyerekként, de még máig emlékezett arra a pillanatra, mikor Nagy D megköszönte neki, hogy megmentette az életét. Akkor úgy gondolta, hogy ez az utolsó alkalom, hogy látják egymást, de a sors máshogy akarta.<br/>
<br/>
Harry, miután eljött a Roxfortból, ösztönösen indult neki a vakvilágnak. Nem nézte merre viszi a lába, csak ment, és hoppanált egyik helyről a másikra. Aztán már ezt sem tette, helyette busszal utazott, vonatra szállt, és kerülte azt, hogy varázsoljon – egyedül a láthatatlanná tévő köpenyt használta. Teljesen véletlenül kötött ki abban a városban, ahová a rokonai költöztek, és mindketten meglepődtek, mikor egyik éjszaka egymásba botlottak. Dudley matt részeg volt, Harry pedig nem akarta otthagyni a sötét sikátorban, így magával ráncigálta a testes fiút. Dudley egyáltalán nem akart hazamenni, így Harry beadta a derekát, és egy szállón kötöttek ki. Mikor Nagy D a józanodás útjára lépett, valahogy elkezdtek beszélgetni, és Harry arra gondolván, hogy ebből unokatestvére úgysem fog semmire sem emlékezni, sok mindent elmesélt neki. Ahogyan Dudley nyelve is megeredt a még mindig benne dolgozó alkohol hatására.<br/>
<br/>
Mikor a reggel végül eljött, úgy váltak el, hogy ezentúl tartják a kapcsolatot, ha Dudley megígéri, hogy nem jár el a szája, cserébe Harry besegít neki ebben-abban. Így esett aztán, hogy azóta is beszélő viszonyban voltak, mi több valamiféle barátság alakult ki közöttük.<br/>
<br/>
Harrynek viszont még így sem volt ínyére, hogy elmenjen erre az esküvőre. Még csak nem is ismerte a menyasszonyt, valamint a nagybátyjáékkal való találkozást sem erőltette volna, ha nem muszáj. Mindazonáltal, tartozott Dudley-nak ennyivel, és végül is ez egy mugli esküvő, tehát baj nem származhat belőle.<br/>
<br/>
– Meghívtak egy esküvőre, Hedvig – jelentette be fennhangon a madárnak, aki erre megemelte a fejét, és fürkésző tekintettel vizslatta gazdáját. – Mit gondolsz, elmenjek? – A hóbagoly enyhén felborzolta a tollait, amitől Harrynek olyan érzése támadt, mintha a madár a vállát vonogatná. – Te se tudod? Én se. De Dudley kinyír, ha nem leszek ott – sóhajtotta Harry megadóan, majd kezébe vette a meghívót, hogy legalább azt megtudja, kinek kell címeznie a nászajándékot.<br/>
<br/>
A gazdagon díszített lapra gyöngybetűkkel írtak, ugyanakkor a házasulandó felek nevei nem szerepeltek rajta, csakis monogramok, a helyszín és az időpont.<br/>
<br/>
– Jellemző – fújtatott Harry, aztán egy mozdulattal arrébb hajította a levelet, majd két fordulóval elintézte, hogy a szétszaggatott újság a szemétbe kerüljön, a kiürült teásbögre pedig a mosogatóba. Menet közben beiktatta a cipője felvételét is, majd miután rendezettnek nyilvánított a konyhát, a bejárati ajtó felé vette az irányt. Mielőtt kilépett volna, még visszakiáltott Hedvignek. – Vásárolni mentem, lehetőleg ne csinálj rendetlenséget! – Azzal becsapódott mögötte az ajtó.</p>
<p align="center">***</p>
<p>Perselus fásultan sietett végig a roxforti kastély üresen kongó folyosóján, miközben igyekezett nem arra gondolni, hogy mit is akarhat tőle az igazgató. Ha megint arra irányul ez az egész látogatás, hogy visszacsábítsa őt az iskolába tanítani, akkor ez halott ügy. Esze ágában sem volt újra ostoba diákokra áldozni a drága idejét, mi több, örült is, hogy végre megszabadult ettől a kötelezettségtől, ami majd’ tizenhét évig tartotta őt lakat alatt. Természetesen Dumbledore azért minden évben felkínálta neki az állást, de mily’ kiszámíthatatlan is a sors; mikor átokmentesen is megkaphatná az oly sokáig áhított tantárgy tanításának lehetőségét, akkora Perselusnak már nem kellett. Épp eleget tapasztalt, és áldozott fel ahhoz, hogy most már a saját életét akarja élni. Már ha ezt lehet életnek nevezni.<br/>
<br/>
Perselus közben elérte a kőszörnyet, majd bemondva a jelszót, megvárta, hogy az félreugorjon. Ezután egyre csekélyebb lelkesedéssel ugyan, de annál nagyobb eltökéltséggel – bármit is akar Dumbledore, a válasza nemleges lesz –, állt rá a mozgólépcsőre, ami egészen az igazgató iroda nehéz tölgyajtajáig vitte, ami még azelőtt kinyílt, hogy ő bekopogott volna.<br/>
<br/>
– Fáradj be, Perselus – invitálta őt az idős mágus, miközben ellépett a hatalmas ablak elől, és lassan az íróasztala mögé sétált.<br/>
<br/>
– Albus – biccentett felé tiszteletteljesen Perselus. Nem tudta nem észrevenni, hogy Dumbledore bizony nagyon megöregedett. Na, nem a kora miatt, hiszen voltak nála idősebb varázslók és boszorkányok is, akik bár az idő múlásával egyre furcsábbá váltak – ki hallott már zsonglőrködni tanuló százhetven évesről, vagy vízibicikliző „Vén mágus cserkész csoportról” –, mégis teljes életet éltek. Dumbledore azonban már nem hasonlított a régi önmagára. Bár a kedélyessége, és néhány hóbortja megmaradt, ez már korántsem volt olyan, mint annak idején. Perselus valahol mélyen azt is érezte, hogyha nem lenne számára az iskolai tevékenysége, akkor Dumbledore már rég feladta volna az élettel való küzdelmet. Az öreg tekintete folyamatos szomorúságot tükrözött, ha úgy gondolta senki nem látja, háta szinte meggörbült a vállára nehezedő súlytól, amit Perselus véleménye szerint, nem megérdemelten cipelt. Rossz volt így látnia az igazgatót, de jól tudta, ő kevés ahhoz, hogy Dumbledore-nak új reményeket adjon. Ugyanakkor illendőnek látta mielőbb tudatni vele – bármennyire is nehezére esett ilyen látvány után –, hogy idén ne számítson rá. – Ha azért hívattál ide, hogy meggyőzz, az én személyem elengedhetetlen a tanári karba, akkor közlöm, hogy feleslegesen fáradtál. Nem szándékozom visszajönni tanítani, és megkérnélek arra is, hogy ha lehetséges, akkor, minimalizáld a „sürgős” baglyok számát is. Ne is próbáld bemesélni nekem, hogy csak én vagyok az egyetlen elérhető személy, aki helyettesíteni tudja az épp aktuálisan „gyengélkedő” oktatót – fejezte be a monológját, és bár egyéb esetben megsértődött volna, most azonban örült neki, hogy öreg barátja elmosolyodik ezen.<br/>
<br/>
– Megvallom őszintén, Perselus, gondoltam arra, hogy idén is felkínálom neked az állást – ismerte be az igazgató –, de rá kellett jönnöm, hogy nem kívánhatok tőled nagyobb áldozatot, mint amit idáig hoztál. – Perselust őszintén meglepte az, hogy Dumbledore így nyilatkozik, viszont szörnyű sejtése támadt afelől, hogy akkor miért is hívatta őt ide. – Ugyanakkor mégis szeretnélek megkérni egy szívességre – folytatta, félhold alakú szemüvege fölött ránézve.<br/>
<br/>
– Nem – vágta rá azonnal Perselus.<br/>
<br/>
Tömör és lényegretörő. Most már biztos volt abban, mit akar tőle az igazgató, és a válasza határozott nem volt. Még akkor is, ha Dumbledore annyira akarta, Perselus úgy érezte törlesztette minden adósságát, ahhoz, hogy ne kelljen minden kérést teljesítenie.<br/>
<br/>
– Úgy értesültem pedig, hogy téged is meghívtak egy „bizonyos” esküvői szertartásra. Ezek szerint nem is volt szándékodban elmenni?<br/>
<br/>
– Nem, és ezek után sem lesz – válaszolta Perselus, és biztos volt abban, hogy Dumbledore-t sem érte meglepetésként ez a tény, hiába is próbált úgy tenni öreg barátja.<br/>
<br/>
Valójában ő is kapott meghívót az igaz – minden bizonnyal nem véletlenül –, de nem akart részt venni semmiféle ünnepségben. Tökéletesen elégedett volt azzal, hogy csak akkor jelenjen meg valahol amikor, ő akar, és a puccos esküvők amúgy sem tartoztak a kedvenc elfoglaltságai közé. Bár a menyasszony bizonyára számított erre, és mellékelt egy rövid levelet is a meghívó mellé, Perselus ezek után sem érzett magában kedvet az egészhez. Még akkor sem, ha több felől érkezett olyan hír, miszerint Harry Potter is meg fog jelenni a menyegzőn. Pedig ha őszinte akart lenni magához, megnézte volna a kölyök arrogáns képét, csak azért, hogy aztán jól megátkozhassa, az önző viselkedése miatt.<br/>
<br/>
Dumbledore nagyot sóhajtott, és szomorúan pillantott oldalra. Perselus erre morgott egy sort az orra alatt, majd a lehetséges megoldáson kezdte törni a fejét. Számítania kellett volna rá, hogy az idős varázslónak tervei vannak, de hagyta magát abba a hitbe ringatni, hogy már teljesítette a kötelességét, amivel Dumbledore-nak is tisztában kellett lennie.<br/>
<br/>
– Ha annyira látni akarod Pottert, miért nem mész el te magad az esküvőre? – érdeklődött, bár a választ már tudta, ugyanakkor reménykedett, hogy talán ő ráveheti a barátját arra, hogy kimozduljon ebből az átkozott toronyból.<br/>
<br/>
– Harry nem akar engem látni, én pedig igyekszem tiszteletben tartani a döntését – felelte szomorkás mosollyal az arcán. Már megint Potter lelkivilága van előtérbe helyezve, grimaszolt Perselus, de hangosan nem mondta ki. Már annyiszor próbált Dumbledore-ral beszélni erről, hogy rongyosra tépte a száját miatta, de az öreg továbbra sem volt hajlandó felfogni, amit annyi éven keresztül szajkózott neki. – Nos, ha már döntöttél, Perselus, akkor nem is tartanálak fel tovább. A Főnix Rendjének sok tagja lesz jelen, így talán kisebb az esély, hogy bármi is elrontsa a szórakozást – nevetgélt erőltetetten Dumbledore, de a szemében megjelenő könnycsepp túl árulkodó volt. Perselus viszont kihasználva az alkalmat, távozott az igazgatói irodából. Mielőtt még becsukódott volna mögötte a nehéz tölgyfaajtó, már tudta, hogy az idős mágusnak ismét sikerült elérnie, amit akart.</p>
<p align="center">***</p>
<p>Harry feszengve igazgatta magán a kényelmetlen öltözéket. Nem volt hozzászokva, hogy öltönyt viseljen, de egy ilyen jeles eseményen mégsem jelenhetett meg farmerban és pólóban, pedig legalább egyel kevesebb oka lett volna arra, hogy mindenáron vissza akarjon fordulni. Egész nap furcsa érzés környékezte, de nem akart tudomást venni erről, bár többször is megfordult a fejében, hogy visszakozik, és dupla – vagy inkább tripla – ajándékkal engeszteli ki az unokatestvérét. De ezt nem érezte volna túl tisztességesnek. Az emberi kapcsolatai mostanában minimálisra csökkentek, és egy mugli esküvőn csak nem érheti őt baj. Legalábbis ezzel nyugtatta saját magát, és abban is reménykedett, hogy ő sem fog galibát okozni.<br/>
<br/>
Mindenesetre, magával hozott mindent, amit fontosnak talált, de mivel nem merte a bérelt kocsiban hagyni az értékeit, kénytelen volt tehát más megoldást találni erre. A Hagridtól kapott erszény most is jó szolgálatot tett neki, így legalább a láthatatlanná tévő köpeny miatt nem kellett aggódnia. A feltámadás kövét még évekkel ezelőtt egy gyűrűbe foglaltatta, és azóta is hordta. Na, nem hivalkodásból. Harry sosem volt ilyen típus, bár megengedhette volna magának, ő igyekezett szerényen élni. De ez a gyűrű sokat számított neki. Arra emlékeztette őt, hogy ne bízzon senkiben, és bár sokszor jutott el arra a szintre, hogy használni is akarta, mégsem tette.<br/>
<br/>
Harry nagyot sóhajtott, majd miután gondosan bezárta a kocsi ajtaját, megindult a helyszínnek kinevezett ház felé. A kevés autót jó jelnek tekintette, ezek szerint csak szűk családi körre lehet számítani. Az idő is pont megfelelő erre a remélhetőleg szép eseményre. Bár nyár volt, nem társult hozzá elviselhetetlen kánikula, a szellő lengedezett, ugyanakkor nem fújt annyira erősen, hogy vihar ígéretét hordozza magában.<br/>
<br/>
Ahogy lassan áthaladt az úton, a kapu felé tartva még mindig nem hallott zsivajt, ami kissé zavarba hozta Harryt. Lehet, hogy mégsem jó helyre jött? Pedig többször is leellenőrizte a címet, ez volt a Dursley család új lakhelye. Biztonságképpen körbekémlelt, de semmi szokatlant nem látott; tipikus angliai kisváros, gondosan rendezett utca, apró, zöld kertek a ház előtt, virágok, amik a megfelelő házszám alatt voltak a legszebbek. Pontosan egybevágott minden, mégis Harrynek az volt az érzése, hogy valami nincs itt rendben. Az utcán lézengő pár szomszéd ugyan nem tűnt ellenségesnek, de jobb mindenre felkészülni.<br/>
<br/>
Így hát egy utolsó mozdulattal még leellenőrizte a zakója belső zsebébe rejtett bodzapálcát, majd átvágva a kis előkerten, becsöngetett a rokonai házába. Az ajtó mögött neszezés hallatszott, majd kisvártatva ki is nyílt, mögötte pedig feltűnt Petunia néni teljes valójában.</p>
<p align="center">***</p>
<p>Perselus egy hűsítő itallal a kezében ácsorgott az árnyékban, miközben undorodó pillantásokkal illette a számára ízléstelenül feldíszített kertet. A sok parádézó ember pedig még inkább kivívta az ellenvetését.<br/>
<br/>
Mindig utálta az ilyen eseményeket, és lehetőség szerint el is kerülte őket, most azonban a lelkiismerete nem hagyott neki nyugtot, míg el nem jött. Bosszússá tette a gondolat, hogy Dumbledore még ennyi idő után is képes így hatni rá, hogy megtegye amit kér, holott a háta közepére sem kívánta ezt az egész felhajtást.<br/>
<br/>
Azért egy gúnyos vigyort mégis megengedett magának, amint eszébe jutott Petunia Dursley arca, mikor meglátta őt az ajtóban. Sosem szerette a nőt, mindig is egy idegesítő, dölyfös némbernek tartotta, aki féltékeny volt a testvérére, és aki azt sem érdemelte meg, hogy egy olyan lány, mint Lily, szóba álljon vele. Fájdalmat okozott a húgának, ami kivívta Perselus ellenszenvét, és ennek tetejében őt is mindig csúfolta, ami miatt még jobban gyűlölte, mint az lehetséges. Most viszont, hogy ennyi év után újra találkoztak, lehetőséget adott neki, hogy igazán visszavágjon. Na, nem valami gyerekes módon természetesen, ehhez Perselus már túl idősnek tartotta magát, de ahogy elnézte a vőlegény szüleinek arcát, nos, az sok mindenért kárpótolta.<br/>
<br/>
– Szerinted eljön? Neked mi a véleményed róla, Perselus? – hallotta meg maga mellől a kérdést.<br/>
<br/>
– Parancsolsz? – nézett oldalra. Lupin idegesítően elmosolyodott, majd ismét feltette az előbbi kérdést, immáron megtoldva annak a személynek a nevével, akire célzott. – Bizonyára mindent megtesz annak érdekében, hogy ki ne hagyjon egy ekkora lehetőséget, ahol ismételten csilloghat, és megfürödhet a sikerben, miközben tanúbizonyságát teheti az arroganciájának – felelte szarkasztikusan, mire Lupin és a közelben állók mind felnevettek. Perselus is megengedett magának egy félmosolyt, de persze tudta, hogy jelen pillanatban senki sem veszi őt komolyan, és ez meglepő módon nem is zavarta őt.<br/>
<br/>
Azt pedig tényleg nem tudta még ő sem, hogy Potterben van-e annyi bátorság és elszántság, hogy eljöjjön az unokabátyja esküvőjére. Nyílt titok volt ugyan, hogy őneki is küldtek meghívót, de senki sem volt biztos abban – leszámítva Dudley Dursley-t –, hogy meg is kapta.<br/>
<br/>
Az elmúlt tíz év alatt ugyanis Potter sehol sem jelent meg, és a neki címzett levelek is vagy visszajöttek kézbesítetlenül, vagy eltűntek valahol, amiből senki sem tudta megállapítani, hogy vajon megkapta-e vagy sem. Ugyanakkor azt is tudták, hogy Potter és az unokatestvére nem jönnek ki jól, így Perselusnak fogalma sem volt róla, hogy egyesek honnan veszik azt az ötletet, hogy a kölyök meg fog jelenni a szertartáson. Mindazonáltal, Dumbledore is ezen a véleményen volt, márpedig az idős mágusnak olyan radarja volt erre, hogy Perselus néha sutba dobta kétségeit. Azt is meg merte kockáztatni, hogy az igazgató pontosan tisztában volt Potter hollétével, ám még a Főnix rendjét sem avatta be a titokba, ami nem volt meglepő tőle a jelen helyzetben.</p>
<p align="center">***</p>
<p>– Harry – szólalt meg a nagynénje üdvözlésképpen, és Harry azonnal megállapította magában, hogy a néni szinte semmit sem változott.<br/>
<br/>
Bár az idő fogott rajta, de a mindig gőgös tartása, és az az undorodó arckifejezése továbbra is megmaradt, amit Harry sosem szeretett benne. A szőke hajába most már némi ősz hajszál is vegyült, amit valószínűleg a tollas kalappal igyekezett palástolni, és bár kifogástalan minőségű nyári ruhát viselt, ez sem segített sokat azon, hogy Petunia néni még mindig ugyanaz a dölyfös tekintetű, hosszúnyakú, és továbbra is ellenszenves asszony volt, akit mindig is ismert.<br/>
<br/>
– Petunia néni – biccentett Harry, és nem tudta nem észrevenni, hogy nagynénje vonakodik őt beengedni, és többször is mustrálóan végignéz rajta.<br/>
<br/>
Harry pár évvel ezelőtt talán még zavarba jött volna emiatt, de manapság már nem fogott rajta semmiféle lenéző pillantás. Végül a néni is valószínűleg rájött, hogy nincs semmi kifogásolható a kinézetén, és bizonyára amiatt is, mert Dudley várta őt – legalábbis a meglepetés hiánya a felbukkanása miatt, arra engedett utalni, hogy unokatestvére felkészítette a szüleit arra, hogy ő betoppan –, Petunia néni nem tehetett mást, minthogy félreállt az útból és beengedte őt.<br/>
<br/>
Harryt az ajtón túl a régről megszokott tisztaság és rend fogadta, és a várt zsivaj is megérkezett a hátsó kert felől. Legalább tényleg esküvőre jött, bár Petunia néni öltözékét meglátva már részben elszállt efelől érzett aggodalma. Aztán mikor Vernon bácsi testes alakját is felismerte a szemközti ajtó irányából, már semmi kétsége nem maradt. Nagybátyja feje csak úgy lilult, bár Harry nem tudott rájönni, hogy erre mi is a pontos magyarázat; a szoros csokornyakkendő, ami jó látható vágatot hagyott azon a vastag, turcsi nyakán, vagy szeretett kisfia esküvőjére nem tekint jó szemmel. Esetleg ő maga lenne Vernon bácsi idegességének az oka? Bár ez talán kisebb eséllyel történhetett meg, lévén, hogy még csak most érkezett, és a bácsi észre sem vette őt.<br/>
<br/>
Mivel az udvariasság úgy kívánta meg, megvárta míg Petunia néni előremegy, és utat mutat neki. Harrynek így volt alkalma jobban szemügyre venni a ház belsejét is, ami – bár ezt sosem vallotta volna be – igazán meglepte őt. Azzal tisztában volt már régen is, hogy a rokonai nem voltak szegények, de amit itt látott, az még ezen is túlmutatott. Mindenhol drága, modern bútorok és háztartási kiegészítők sorakoztak. A kényelem eszközei persze most is előnyt élveztek, így a nappaliban látott masszázsfotel, vagy a hatalmas képátmérőjű plazma tv mellett szinte eltörpült a konyhai berendezés.<br/>
<br/>
Mindazonáltal mégsem ezek voltak azok, amik csodálkozásra késztették Harryt, hanem az, hogy mindezek nem voltak ízléstelenek, mint ahogy azt gyerekkorában tapasztalta. Mert hiába volt drága holmijuk a rokonainak, az összkép csúfos volt, és ezt Harry még gyerekszemmel is tökéletesen fel tudta mérni. Most viszont a modern és letisztult formák uralták az egész házat, nem hevertek szanaszét a Dudley által tönkretett játékok, és valahogy szinte barátságosnak, de túl idillinek is hatott az egész.<br/>
<br/>
Ellenben Vernon bácsi igazán nevetségesen festett ebben a környezetben – mintha egy házi sertést szállásolnánk el egy űrtechnikát idéző házban –, Harryt pedig csak az tartotta vissza attól, hogy hangosan felnevessen, hogy közben Petunia nénivel elérték a hátsó kertbe vezető ajtót.<br/>
<br/>
Harry itt kezdett azon elgondolkozni újra, hogy biztos nem csalta-e őt valaki csapdába, ugyanis mikor kilépett, akkor látta, hogy a kert sokkal nagyobb volt, mint azt a ház, és a környező telkek megengedték volna. A szökőkútról és a hatalmas sátrakról pedig akaratlanul is egy másik esküvő jutott eszébe, és hirtelen szörnyen rossz érzés kerítette hatalmába. Mindezt tetézte a tény is, hogy Harry bizony taláros embereket is látott. Ami viszont mindent jelentett, csak jót nem. Petunia néni követte őt, de Harry két lépés után megtorpant, pontosan akkor, mikor a látóterébe került Lupin és volt iskolatársainak egy csoportja, akik elmélyült beszélgetésbe bonyolódtak.<br/>
<br/>
– A fenébe – szitkozódott Harry morogva, miközben pillanatnyi döbbenetének helyét aztán átvette egy megmagyarázhatatlan, szorító érzés.<br/>
<br/>
Mégis mit kerestek itt, Dudley Dursley esküvőjén varázslók és boszorkányok?! Ez vagy egy rossz álom, vagy pedig valaki nagyon csúnya tréfát űzött vele. Igaz, hogy az unokatestvérének az utóbbi időben semmi gondja nem volt már azzal, hogy Harry is ilyen hatalommal bír, de ez mégiscsak sok lenne. Itt valami nagyon nem volt rendben, rázta meg enyhén a fejét Harry, majd hallgatva ösztönére, hirtelen sarkon fordult, hogy azonnal távozzon, mielőtt bárki is észrevehetné őt.<br/>
<br/>
Szerencsétlenségére azonban Vernon bácsiba ütközött, aki mérgelődve vakkantott rá. Mikor viszont rájött, hogy ki áll előtte, azonnal megváltozott a viselkedése. Szemei összeszűkültek, az ér kidagadt a homlokán és a halántékán, amiből Harry már sejtette, hogy a bácsi robbanni készül.<br/>
<br/>
– Teeee – mutatott rá vastag ujjával, és eltorzult arccal. – Mindennek te vagy az oka – szűrte a foga között Vernon bácsi.<br/>
<br/>
Harryt nem igazán érdekelte, hogy nagybátyja éppen miért is tette meg bűnbaknak, viszont az annál jobban, hogy mihamarabb eltűnjön. A rossz előérzet szinte fojtogatta, miközben megpróbált nyugalmat erőltetni magára, mielőtt bármi bajt okozna izgatottsága.<br/>
<br/>
– Ne félj, már itt sem vagyok – morogta vissza, és már épp ellépett volna Vernon mellett, az viszont nem hagyta annyiban.<br/>
<br/>
Hatalmas testével, és meglepő fürgeséggel állta el a kijáratot Harry előtt, még a karjait is kitárta, és mint egy megvadult bika mordult rá unokaöccsére.<br/>
<br/>
– Na, azt már nem. Nem mész sehova, kölyök! – rivallt rá egyre jobban liluló arccal.<br/>
<br/>
Harry ekkor érezte meg azt a fajta bizsergést a tarkóján, ami kétségtelenül jelezte számára, hogy figyelik őket. Már csak ez kellett – morogta magában. Ezzel egy időben viszont megjelent mellettük Petunia néni is, aki megpróbálta szeretett férje indulatait kissé lecsillapítani, több-kevesebb sikerrel. Harry viszont már csak el akart tűnni, lehetőleg minél gyorsabban, erre viszont egyre kevesebb lehetősége adódott, ahogy teltek a percek.<br/>
<br/>
– Elmegyek – szűrte a foga között Harry, lehetőleg úgy, hogy csak a rokonai hallják, ám Vernon bácsi egy tapodtat sem mozdult, és mutatóujját még mindig úgy fogta rá, mint aki épp felnyársalni készülne őt. Harryt pedig lassan már az sem érdekelte, ha jelenetet kell rendeznie, ahhoz, hogy szabaduljon, ám a szerencse ezen a napon egyáltalán nem akart mellé állni.<br/>
<br/>
– Harry! – hallotta meg maga mögül unokatestvére vidám hangját, miközben még mindig farkasszemet néztek Vernonnal.<br/>
<br/>
– Ne merészeld tönkretenni a fiam esküvőjét… – szólalt meg halkan Petunia néni.<br/>
<br/>
– Ha már belekergetted ebbe a… ebbe a… – vette át a szót Vernon bácsi, de mivel nem találta a megfelelő kifejezést, továbbra is a veszélyt jelző mutatóujjára hagyatkozott.<br/>
<br/>
Harry még egy pillanatig csendben nézett rokonai szemébe, majd nagy levegőt vett, és mosolyt erőltetve az arcára fordult meg, csak, hogy szembetalálja magát a felé igyekvő Dudley-val. Közben igyekezett nem elárulni idegességét, és figyelmen kívül hagyni a felé irányuló tekinteteket, ami a helyzetből adódóan igencsak nehéz ügynek bizonyult.<br/>
<br/>
Unokatestvérének látványa aztán ismételten csodálkozásra késztette Harryt. Dudley ugyanis nemcsak, hogy tökéletesen boldognak és elégedettnek tűnt, de külsőleg is sokat változott. Elég sokat fogyott, és már egyáltalán nem egy elhízott bálnára hasonlított, egyszerűen inkább csak valami küzdősportban járatos személynek gondolta volna Harry, ha nem ismeri. A rendszeres boksz mégiscsak jót tett neki, és Harrynek az volt az érzése, hogy a leendő arának is szerepe lehetett ebben a változásban.<br/>
<br/>
– Harry, úgy örülök, hogy itt vagy! – nyújtotta felé jobb kezét Dudley, amit Harry habozás nélkül elfogadott, majd meglepődve konstatálta, hogy a másik férfi magához húzza, és jól hátba veregeti. – Féltem, hogy el sem jössz – vallotta be halkan Dudley miközben elengedte őt.<br/>
<br/>
– Dudley, nem maradhatok – rázta meg a fejét Harry, ahogy óvatosan unokatestvére háta mögé sandított. A másik férfi követte a tekintetét, majd átkarolva Harry vállát, magával húzta őt.<br/>
<br/>
– Tudom, hogy szólnom kellett volna, de féltem, hogy akkor biztos nem jössz el – magyarázkodott Dudley, de még mielőtt Harry közbevághatott volna, gyorsan folytatta is. – Muszáj itt maradnod – nézett rá nagyon komolyan az unokatestvére, mikor Harry megtorpant ennek hallatán.<br/>
<br/>
– Dud… – kezdte volna, de a másik ismét beléfojtotta a szót.<br/>
<br/>
– Boszorkányt veszek el, de amint látod, apáék nem nagyon örülnek neki… Nehéz nekik most, de majd megbarátkoznak vele, viszont addig is jól jönne, ha lenne valaki, aki támogat – ütötte tovább a vasat a még így is nagydarab fiú. Harry egyik ámulatból a másikba esett, immáron rövid időn belül, ami még az idegességét is feledtetni tudta vele. Dudley, amint bekerül egy mágus családba? És Vernon meg Petunia nem tesznek ez ellen semmit, leszámítva a látványos duzzogásukat? Mégis Harryben feltámadt az együttérzés, annak ellenére, hogy komolyan elgondolkozott azon, hogy megátkozza Dudley-t. – Légy a tanúm, Harry – vitte be az utolsó ütést neki az unokatestvére, mikor Harry már hosszú ideig csak hallgatott. – Jössz nekem ezzel…<br/>
<br/>
Igen, talán, de legszívesebben azonnal nemet mondott volna, és már az ajkán is volt a szó, mikor a távolban éles gyerekhang harsant, ezzel még jobban felhívva rájuk a figyelmet.<br/>
<br/>
– Harry bácsi! – kiáltotta a szélvészként száguldó kisfiú, aki pillanatokon belül beléütközött, és csak Harry különleges reflexeinek volt köszönhető, hogy nem estek el. – Harry bácsi, Harry bácsi! Úgy örülök, hogy el tudtál jönni! – hadarta a kisfiú, miközben végig szorosan ölelte Harry derekát. – Dudley bácsi száz százalékra ígérte, hogy itt leszel, de apa azt mondta, hogy ne éljem bele magam, te mégis itt vagy. Úgy örülök neked, Harry bácsi! – darálta folyamatosan, miközben Harry agya egyfolytában kattogott, mivel fogalma sem volt ki lehet a kisgyerek. Végül a rejtély azon nyomban megoldódott, mikor a kis tornádó haja türkizkékről feketére, majd zöldre változott, végül egy kitérő sárga árnyalattal ismét megállapodott a kék színnél.<br/>
<br/>
– Teddy? – nyögte Harry tétován, mire az őt kitartóan szorító kisfiú arca még jobban felragyogott. Teddy enyhe bizonytalansága ezzel végleg el is párolgott, majd nem hagyva semmiféle menekülési lehetőséget Harrynek, azon nyomban megragadta a kezét, és húzni kezdte a tömeg irányába. – Gyere, Harry bácsi, szeretnélek bemutatni valakinek – magyarázta neki, majd hangosabban kiabálva folytatta. – Victoire, itt van Harry bácsi, itt a keresztapám! Victoire!<br/>
<br/>
Harry eközben kétségbeesett pillantást váltott Dudley-val, aki viszont vigyorogva tolta meg, hogy menjen csak Teddy után.<br/>
<br/>
– Ne aggódj, nem lesz semmi gond – suttogta neki, majd kicsit hangosabban folytatta. – A szertartás kettőkor kezdődik, tíz perc múlva legyél a sátorban – indította útnak őt unokatestvére egy erőteljesebb lökéssel.<br/>
<br/>
Harry végül beletörődően követte a keresztfiát, aki továbbra sem engedte el a kezét egy percre sem, és aki mindeközben folyamatosan beszélt és beszélt. Harry pedig azon volt, hogy lehetőleg semerre se nézzen, mivel már a belépőjével és a Vernon bácsival folytatott beszélgetésével sikerült felhívnia magára a figyelmet. Ennek ellenére kitartó volt, és felvette azt a féle arckifejezését, ami elég sokakat elriasztott attól, hogy meg merjék szólítani. Harry ugyanis bármennyire is elhagyta a varázslóvilágot tíz évvel ezelőtt, attól ő még mindig az az ember volt, aki legyőzte Voldemortot, és aki jelen pillanatban is úgy volt számon tartva, mint a Halál Ura.<br/>
<br/>
Az érzést, hogy ismét varázslók között volt, leírni sem tudta volna. A mágia szinte vibrált a közelében, miközben csak a hangjuk alapján képes volt felismerni egykori barátait. Ám nem nézett oldalra, nem válaszolt, ha hozzá szóltak, hanem csak kitartóan bámulta Teddy örökösen változó színes üstökét, csakhogy ezzel is elriassza azokat, akik esetleg le akarnák szólítani.<br/>
<br/>
Szerencsére keresztfia olyan útvonalat választott, ahol nagyjából kikerültek mindenféle akadályt, sátrakat, szökőkutat, kerti törpéket és egyéb, beazonosíthatatlan kerti díszeket. Ennek ellenére nem tudta nem észrevenni, hogy többen is szó szerint bámulják őt. A szeme sarkából még Lupint is látta, amint Billel, Mr. Weasley-vel, Mordonnal és Kingsley-vel őt figyelik. Egyikük arcát sem tudta azonban annyira megfigyelni, hogy rájöjjön, hogyan is viszonyulnak jelenleg hozzá.<br/>
<br/>
Aztán már lehetősége sem volt rá, ugyanis Teddy megállt vele egy szőke hajú kislány mögött, majd szégyellősen megütögette annak vállát, aki erre megfordult. A kisfiú még jobban elvörösödött, de azért biztos hangon mutatta be őket egymásnak.<br/>
<br/>
– Harry bácsi, ő itt Victoire, Victoire, ő a keresztapám – hadarta. – Ugye megmondtam, hogy el fog jönni – villantotta fel mosolyát, mire a kislány rávigyorgott előbb Teddyre, majd rá is.<br/>
<br/>
– Szia! – köszönt neki Victoire felnőttesen kezet nyújtva, mire Harry elfogadta a gesztust. És azt sem kellett sokat találgatnia, hogy kinek a csemetéje lehet. Egyenesen lerítt róla, hogy Bill és Fleur vére csörgedezik benne, a lányka ugyanis gyönyörű volt, és fiatal kora ellenére már most látszott, hogy Teddyt teljesen elvarázsolta a szépsége. Harry szívét egy pillanatra szörnyű érzés szorította el, de a borongós gondolatokat azonnal elnyomta magában.<br/>
<br/>
Harry köré ezek után még több apróság gyűlt. Némelyikről egyből megállapította, hogy Weasley sarj, másokról viszont nem tudta eldönteni kik lehetnek, de Teddy lelkesen magyarázott a közönségének, miközben továbbra sem engedte el Harry kezét. Végül a kis csevejt Vernon felbukkanása szakította félbe, aki morogva közölte vele, hogy Dudley vár rá és jobb, ha szedi a lábát.<br/>
<br/>
Harry valamilyen szinten most az egyszer örült a nagybátyja felbukkanásának, mivel teljesen zavarba hozta őt ez a nagy lelkesedés a gyerekek részéről, és a feszélyezettség érzése is csak nőtt benne ennek következtében, amit igyekezett kordában tartani. Ha bármelyik más felnőtt viselkedett volna így, akkor biztos volt benne, hogy egy fél perc után elküldi őt a pokol mélyére. De ezek a gyerekek nem tehettek semmiről, ezt még ő maga is jól tudta. Mégis, mikor pár perccel később el kellett mennie a Főnix Rendjének néhány tagja előtt, Harry képtelen volt arra, hogy kedvességet színleljen. Helyette továbbra is mereven bámult maga elé, és szinte szuggerálta az előtte felállított sátor bejáratát, ahonnan épp akkor lépett ki Dudley, mikor Lupin megpróbálta Harryt megállítani.<br/>
<br/>
– Harry… – tette a vállára a kezét a férfi, de Harry nem volt hajlandó rápillantani.<br/>
<br/>
– Elnézést – motyogta helyette, és megszaporázva a lépteit az unokatestvéréhez sietett.<br/>
<br/>
Elhaladtában még hallotta maga mögött Mordon horkantását, és Lupin csalódott hangját, de ahelyett, hogy ezen rágódott volna, inkább Dudley-ra kezdett figyelni, aki a szertartás menetéről tartott előadást neki.<br/>
<br/>
– Anyáék miatt ez inkább a mugli hagyományok szerint fog lezajlani – magyarázta Dudley, és Harry nem tudta megállni, hogy ne mosolyodjon el a mugli szó hallatán. Furcsa volt ezt hallani az unokatestvére szájából. – Ne nevess, inkább figyelj – intette le őt a másik férfi.<br/>
<br/>
– Bocsánat, folytasd – vigyorgott Harry.<br/>
<br/>
– Szóval minden úgy történik majd, ahogy nálunk, de… – Dudley nagyot nyelt, ami Harryt gyanakvásra késztette. – A legvégén a varázslók hagyománya szerint szeretnénk a lezárást. – Harry összehúzott szemöldökkel várta a további magyarázatot, mire Dudley nagy levegőt vett és kibökte. – A két tanú előveszi a pálcáját és…<br/>
<br/>
– Tudod, hogy nem varázsolok – vágott közben kissé indulatosabban, mint szerette volna. Nem elég, hogy Dudley ilyen furfangos módon rángatta el őt erre az átkozott esküvőre, de most még ezt is kéri tőle?<br/>
<br/>
– Neked nem is kell – sietett megnyugtatni őt a férfi. – Hermione mindent elintéz, csak emeld fel a pálcádat mikor jelez, és pikk-pakk, máris letudtuk az ügyet.<br/>
<br/>
Harry egy pillanatig megnyugodott, hogy Dudley azért mégsem volt olyan idióta, és gondolt erre is, de aztán újabb szörnyű gyanúja támadt a név hallatán.<br/>
<br/>
– Várjunk csak. Mit is mondtál, Hermione?<br/>
<br/>
Dudley ismételten nagyot nyelt, majd kerülve Harry tekintetét, szólalt meg.<br/>
<br/>
– Ő a menyasszony tanúja – felelte, miközben fel-alá kezdett járkálni a sátorban. Harry egy darabig nézte őt, de mikor meg akarta sürgetni Dudleyt, unokatestvére magától folytatta. – Van még valami, amit tudnod kell – cincogta meglepően magas hangon, ami rosszat sejtetett. – A menyasszonyom… – dadogta –, nos… akit ma elveszek feleségül…<br/>
<br/>
– Nyögd már ki, Dudley!<br/>
<br/>
– Ginny Weasley-t veszem el – mondta ki halkan, de magabiztosan. Harry álla valahol a padlót súrolta, és első meggyőződésében nem tudta, hogy felnevessen-e, vagy elátkozza Dudley-t ezért. Ám mielőtt bármelyiket is megtehette volna, az unokatestvére határozottan folytatta. – Ne engem okolj emiatt – mutatott rá a másik. – Te voltál, aki elmentél, és mindent magad mögött hagytál. Ginny keresett téged, ahogy mindenki más is, de te megeskettél, hogy nem jár el a szám. Én betartottam a megállapodásunkat, most már magadra vess, hogy elvesztetted őt – vágta a képébe vehemensen. Harry szólásra nyitotta a száját, majd becsukta. Erre ugyanis nem tudott mit mondani. Dudley-nak teljes mértékben igaza volt. Még ha fájt is bevallania, de tényleg csak ő tehet arról, hogy Ginny nem az övé. – Én nem így akartam elmondani – enyhült meg Dudley hangja, látva Harry reakcióját. – Csak… nem így terveztem, tényleg – nézett rá. Szeme az igazat tükrözte.<br/>
<br/>
Mégis az a nehéz érzés, ami most Harry szívére telepedett, kezdett zavaró lenni. Nem tudott mit felelni, bármennyire is akarta. Képtelen volt elhinni, hogy ez lehetséges, hiszen… mégis mikor találkozott Ginny és Dudley egyáltalán? Harry annyira elmerült a gondolataiban, hogy észre sem vette, hogy a kérdést hangosan tette fel, unokatestvére pedig válaszol rá.<br/>
<br/>
– Mikor eljöttél onnan – kezdett bele a magyarázatba –, Ginny azonnal utánad indult, és valahogy ő is itt kötött ki. De a szülei utána jöttek, mivel még kiskorú volt, és hazavitték – állt meg zsebre tett kézzel Dudley, miközben tovább mesélt, Harry pedig örült, hogy megteszi, még ha nehéz is volt hallgatni, tudni akarta, hol hibázott ekkorát. – Aztán legközelebb a következő nyáron láttam, amikor visszajött, de mivel megegyeztünk, hogy senkinek nem mondom el, hol rejtőzöl… nos, én álltam a szavam – sóhajtott nagyot az unokatestvére, miközben letörölte az izzadtságot a homlokáról. – Utána sokáig nem láttam, majd tavaly ismét felbukkant… akkor kezdtünk el ismerkedni… és nos… a többit már ki tudod találni.<br/>
<br/>
A Harry szívére nehezedő nyomás még nagyobb lett ennek hallatán. Ginny kereste őt, és ezek szerint jó irányba indult el, ami talán a szerelmének a mélységét is jelezte. Hiszen mi más vezette volna a lányt a helyes úton, ha nem ez? Ő mégis veszendőbe hagyta, ahogy minden mást is, amit addig elért.<br/>
<br/>
Harry gondolatait végül egy túlságosan is ismerős hang szakította félbe.<br/>
<br/>
– Dudley, gyere, már mindenki a sátorban van – hallatszott be Hermione hadarása, majd kisvártatva a lány is felbukkant. – Csak rád… – folytatta, ám amint meglátta egykori barátját, elakadt a szava.<br/>
<br/>
Harry kényelmetlenül érezte magát, fogalma sem volt mit kéne tennie. Valójában az összes harag elpárolgott már belőle az idők folyamán, megmaradt viszont a csalódottság és a bizalmatlanság. Még mindig nem tudott túllépni azon a tényen, hogy Ron és Hermione is részesei voltak annak a színjátéknak, amit Dumbledore eszelt ki.<br/>
<br/>
A csend egyre hosszabbra nyúlt, és Hermione egy pillanatra sem vette le a szemét róla, aztán halványan elmosolyodott, és egy tétova, de nagyon gyors ölelést rögtönzött. Harry képtelen volt viszonozni a gesztust, de a fiatal nőt láthatóan ez nem zavarta, viszont a szemében megjelenő szomorúság egyértelművé tette, hogy nem esik jól neki ez a reakció. Eltűnődni azonban nem volt ezen idejük, ugyanis Mr. Weasley sürgette meg őket, aki csak bekiabált a sátorba, majd gyorsan el is viharzott, hiszen számára jelenleg a lánya mellett volt a helye.<br/>
<br/>
– Jó újra látni téged, Harry – suttogta Hermione.</p>
<p align="center">***</p>
<p>Perselus pillantása végigkísérte Pottert, ahogy az ifjabbik Dursley-vel elfoglalták a helyüket az oltár előtt. Bár ő ezt valószínűleg nem vette észre, vagy ha mégis, akkor nem mutatta ennek semmi jelét. A fiú, vagy inkább már fiatal férfi, külsejében is sokat változott, de ahogy most viselkedett, az igazán vérlázítónak tűnhetett sokak szemében. Még Lupin arcán is fenntartást vélt felfedezni, amit sokkal inkább azzal magyarázott, hogy a férfit kimondatlanul is bántotta az, ahogyan Potter viselkedett vele az előbb.<br/>
<br/>
De nem ő volt az egyetlen. A Weasley família legkisebb fia szintén zord ábrázattal figyelte egykori cimboráját, hiszen őt Potter még csak egy pillantásra sem méltatta. Nem mintha másokkal nagyobb kivételt tett volna, leszámítva talán a saját keresztfiát, akivel meglepő módon kedélyesen elcsevegett, mi több, még azt is szó nélkül tűrte, hogy az izgága kiskölyök rajta csüngjön.<br/>
<br/>
Lehet, hogy Potter annak idején képes volt elkápráztatni ezzel a viselkedésével az arra fogékony közönségét, manapság azonban többen félték a nevét, mintsem azt gondolni lehetett. Ennek fényében pedig megvolt a távolságtartásra való hajlam is, amit mindössze a gyermeki lelkesedés, és néhány elfogult „barát” – mint Molly Weasley, vagy Lupin – dobott sutba azért, hogy kedvében járhassanak a kis hősnek.<br/>
<br/>
Perselus számára semmi sem változott; a fiatal varázslót még mindig ugyanolyan naiv, bosszantó, és arrogáns alaknak tartotta, mint amilyen mindig is volt. Mégis, akaratlanul felsejlett benne a gondolat, hogy vajon Potter tényleg ugyanaz a személy-e még, mint aki volt?<br/>
<br/>
A viselkedése ugyanis arra engedett következtetni, hogy valójában még annak sem volt tudatában, hogy hova érkezik – talán pont emiatt is volt a Dursley fiú annyira magabiztos. Nem kerülte el a figyelmét az sem, hogy amint viszont kiderült a turpisság, azonnal el akarta hagyni a helyszínt, és csak a nagybátyja testességének volt köszönhető, hogy ez nem sikerült neki. Persze, hoppanálhatott is volna, mint minden rendes varázsló, de Perselusnak szörnyű gyanúja támadt afelől, hogy Potter körül valami nincs rendben, és ez felkeltette a bájitalmester kíváncsiságát.<br/>
<br/>
Perselus innentől kezdte érdekesnek találni ezt a kis összejövetelt. Nem tudta nem észrevenni, hogy Potter milyen furcsán viselkedik, és az a különös előérzet is, ami megkörnyékezte őt, mind-mind azt sugallták Perselusnak, hogy jobb, ha nem téveszti szem elől a már nem is olyan kis hőst. Éppen ezért úgy döntött, hogy a hátralévő időben szemmel tartja Pottert, még akkor is, ha ez azzal jár, hogy el kell vegyülnie a tömegben, feladva ezzel a nyugalmas kis árnyékos szigetét. Lehet, hogy Dumbledore-nak ismét igaza lesz, és a félelme nem volt alaptalan? Ezt viszont tényleg csak akkor tudhatja meg, ha nyitott szemmel jár.<br/>
</p>
<p align="center">***</p>
<p>
Harry ott állt Dudley mellett a kézzel hímzett, gyönyörű dísztalárjában, amit természetesen Mrs. Weasley készített a vőlegény tanúja számára. Harry nem tudta, hogy ténylegesen is számítottak-e rá, vagy sem, hiszen a megjelenése látható meglepetést okozott, ugyanakkor Dudley – de leginkább Teddy – szavaiból mást következtetett ki. Mire a zene felcsendült, gondolatban már teljesen máshol járt.<br/>
<br/>
Az alatt az öt perc alatt, amíg Ginnyre vártak, igyekezett kerülni mindenki tekintetét. Egyedül Dudley-ra figyelt, aki most először mutatott igazi idegességet és nyugtalanságot. Unokatestvére mocorgott, és folyton igazgatta magán a ruhát, miközben kétségbeesett pillantásokat vetett rá. Harry igyekezett biztatóan bólogatni ezen alkalmakkor, bár ha őszinte akart volna lenni, akkor bevallotta volna, hogy ez bizony nehezére esett.<br/>
<br/>
A figyelő tekintetek kereszttüzében ő maga is kényelmetlenül érezte magát, és azt is érezte, hogy egyeseknek bizony meglehet a véleményük róla. Ez persze a legkevésbé sem érdekelte őt. Már megtanulta, hogyan is vonja ki magát a kellemetlen történések alól.<br/>
<br/>
Aztán a zene felharsant, és Dudley elképedt arckifejezése láttán követte unokatestvére tekintetét a sátor bejáratához. Harry, ahogy meglátta a menyasszonyt, egy pillanatra minden elhomályosult előtte. A lány gyönyörű volt, sokkal szebb, mint ahogyan emlékezett rá. Ginny mugli stílusú, hófehér menyasszonyi ruhája tökéletesen kihangsúlyozta alakját, hullámzó vörös hajába pedig ugyanolyan hófehér virágokat fontak, ami még tökéletesebb összhatást eredményezett.<br/>
<br/>
Harry szíve erre a látványra még fájdalmasabban szorult össze, mint mikor negyedórával ezelőtt megtudta ki lesz Dudley jövendőbelije. De most így, látva is őt, teljesen más volt. A tudat, hogy ez a tünemény akár az ő felesége is lehetne, és talán már rég családot is alapíthattak volna, érzékenyen érintette Harryt. Régebben mindig erről álmodozott, és alig várta, hogy a jóslat terhétől megszabadulva végre boldog és nyugalmas életet élhessen. Végül Voldemort legyőzésével szinte karnyújtásnyi közelségbe került hozzá ez az álom, mégis olyan könnyedén dobott el mindent magától, hogy Harryben rég nem érzett harag támadt fel ennek kapcsán.<br/>
<br/>
Ha legalább Ginnyt nem hagyta volna ott, ha magával vitte volna, vagy legalább engedte volna, hogy a lány megtalálja őt… nos, akkor minden másképp alakulhatott volna.<br/>
<br/>
Harry szinte alig érzékelte, hogy megkezdődik a tényleges szertartás. Magában, csendesen siratta az elveszett boldogságát, és képzeletben újabb strigulát húzott azon dolgok mellé, amiket eldobott magától, vagy amit elvettek tőle.<br/>
<br/>
Ahogy a percek teltek, úgy lett minden egyre nehezebb. Harry tekintete megtalálta Hermionét a másik oldalon, és lélekben elkezdett rákészülni a varázslatra, amit ő ugyan nem fog végrehajtani, de bízott benne, hogy egykori barátja képes lesz rá úgy, mintha mindketten tennék azt. Ez idáig eszébe sem jutott megkérdezni Dudley-t, hogy mégis mennyit árult el róla, hogy Hermione ilyen egyszerűen fogadta a tényt, hogy ő nem fog segédkezni. Mindenesetre jó lesz észben tartania, hogy ne felejtsen el érdeklődni ebben a témában.<br/>
<br/>
– Igen – hallotta meg Harry a szót, amit Ginny kimondott.<br/>
<br/>
A lány hangja határozott volt, és bármennyire is fájó volt beismerni, de boldogan csengett. Ez pedig ismételt tőrdöfést és újabb megaláztatást jelentett Harrynek, de nem volt joga vádaskodni, vagy neheztelni arra a két emberre, akik tényleg nem tehettek semmiről sem. Mert ebben biztos volt, hogy ha valaki nem tudott a színjátékról, az Ginny volt. Dudley pedig mégúgy sem volt ebbe beavatva. De most már mindegy, hiszen ennek a szónak a kimondásával Harry örökre elvesztette a fiatal lányt, és talán most itt az ideje, hogy végleg el is engedje azt a halovány szálat, ami még hozzá kötötte.<br/>
<br/>
– Igen – visszhangozta Dudley is.<br/>
<br/>
A túloldalról Hermione ebben a pillanatban jelzett Harrynek, ő pedig követve az utasítást, magasra emelte a pálcáját. Ahogy a varázslat megkezdődött, Harry bensőjét elöntötte egyfajta különös bizsergés, amit utoljára akkor érzett, mikor annak idején először fogta kezébe a régi főnixpálcáját. Azzal ellentétben ennek viszont most nem örült.<br/>
<br/>
A mágiája mintha önálló életet élt volna, úgy kígyózott végig a karján, egyenesen át a pálcába, hogy aztán Hermione tényleges varázslatával egyesülve, áldását adja az ifjú párra. Harry érezte az erőt, azt, hogy a Halál Ereklyéi egyesülnek benne, de minden ösztönével küzdött a késztetés ellen, hogy ténylegesen engedje elszabadulni ezt a hatalmat. Végül a mágiája elcsendesült, de Harry csak nehezen tudta visszatartani magát attól, hogy kimeneküljön a sátorból. Inkább csak sejtette az enyhe riadalmat, semmint ténylegesen is látta volna, amit a zöld fénynyaláb ragyogása válthatott ki.<br/>
<br/>
Dudley volt talán az egyetlen, aki csak szimplán felhúzott szemöldökkel nézett hátra rá, mire Harry jobb híján csak vállat vont.<br/>
<br/>
Bár kimutatni nem akarta, Harryt mégis megviselte ez az egész. A szertartás végeztével olyan gyorsan szerette volna elhagyni a helyszínt, amennyire csak lehetőséget látott rá. Egy perccel sem akart tovább maradni. Teljesítette Dudley kérését, de úgy látszott ez unokatestvérének korántsem volt elég, és ismételten megakadályozta a távozását. Mi több, még Vernon bácsi is úgy nézett rá, hogy bármennyire is varázsló Harry, csakis a testén keresztül engedi távozni.<br/>
<br/>
Ezt a lehetőséget viszont kihagyta volna, nagybátyja ugyanis túl tömörnek és ruganyosnak látszott ahhoz, hogy a Piton-féle trükkel Harry Potter alakú lyukat égetve belé, stílusosan távozhasson. Harry gyanította, előbb pattanna vissza a bácsiról, mintsem keresztül tudná préselni magát rajta. Így beletörődve a sors kegyetlenségébe, egy pohár lélekerősítővel félrevonult a legtávolabbi, legárnyékosabb és legcsendesebbnek tűnő sarokba. Pechére azonban nem csak ő választotta ezt a kis nyugalmas szigetet.<br/>
</p>
<p align="center">***</p>
<p>Perselus a maga cinikus módján szórakozott a szertartás alatt történeteken. Érdekes volt megfigyelni a jelenlévők arcán azt a félelmet és aggodalmat, amit Potter kis akciója váltott ki. Ha teljesen őszinte akart volna lenni, akkor bevallotta volna – legalábbis magának –, hogy ő ugyanúgy meglepődött egy pillanatra, de aztán azonnal magyarázatra is bukkant, mi okozta a zöldes fénynyalábot.<br/>
<br/>
Már a belépésekor feltűnt neki Potter ujján a gyűrű, ami túlságosan is ismerős volt számára, de hogy a kölyök ilyen módon viselje az ereklyét, ami kis híján Dumbledore vesztét okozta, nos, az még tőle is különös volt. Potter ezen kívül valószínűleg valahol magán viselte a köpenyt is, és így a három ereklye egyesülése válthatta ki a zöldes fényt. Mindenesetre ezek után nem lenne azon meglepődve, ha a minisztérium emberei felbukkannának a házban egy kis ellenőrzésre.<br/>
<br/>
Perselus lustán nekidőlt a fa vastag törzsének, ami az árnyékos kis szigetet biztosította, és ami elrejtette őt az ünneplő tömeg elől. Innen figyelte a tőle alig pár méterre ácsorgó Pottert, aki most vagy tényleg nem változott semmit, vagy mégiscsak komoly alapja van annak a furcsa előérzetnek, ami a fiú megjelenését követően folyamatosan megkörnyékezte őt. Ahogy végignézett a fiatal férfin, Perselus megállapította, hogy az utóbbiról lehet inkább szó.<br/>
<br/>
Potter a második pohár pezsgő után sem vette észre őt, pedig Perselus kitartóan szuggerálta a másik hátát. Tekintetét végigfuttatta a fiú széles hátán, le egészen a keskeny csípőjéig, majd egy kicsit elidőzött a formás lábakon, hogy aztán visszatérjen Potter tarkójához. A fiú haja rövidre volt nyírva, így engedni láttatta a nyakát. Ezzel a frizurával korántsem hasonlított már James Potterre. Perselus ilyen közelségből azt is fel tudta mérni, hogy a másik nem nőtt sokat az elmúlt évek alatt, vékonysága is megmaradt, de az idióta szemüvege eltűnt, és az egész megjelenése is sokkal kifinomultabb lett. Már nem az a kócos, hebehurgya tinédzser állt előtte, hanem egy fiatal, jóvágású férfi, aki viszont továbbra is különösen viselkedett, és ez felkeltette a figyelmét.<br/>
<br/>
– Milyen váratlan fordulat – szólalt meg mélyen zengő hangján Perselus, ami megijesztette Pottert –, a varázslóvilág kis üdvöskéje tiszteletét tette szeretett rokona esküvőjén. – Perselus gúnyos mosolyt villantott, amint Potter megpördült a tengelye körül, és érdekes arckifejezéssel bámult rá. – Látom, Potter, még mindig ugyanaz az arrogáns, felfuvalkodott kölyök vagy, aki mindig is voltál – mérte végig a fiút, aki egyre komorabb arccal tekintett vissza rá. – Még véletlenül sem vegyülsz el a tömegben – folytatta Perselus –, úgy hiszed, neked kijár a mélységes alázat.<br/>
<br/>
– Nem tud maga semmit, professzor – vetette oda neki Potter válaszul.<br/>
<br/>
Hangja nem volt ideges, de Perselust nem tudta becsapni, igenis nyugtalan volt. Ráadásul a titulusát használta megnevezésként, holott ő már rég nem volt a Roxfort tanára.<br/>
<br/>
– De azt pontosan látom, hogy továbbra is játszod a tragikus hőst…<br/>
<br/>
– Nem játszok én semmit! – vágott közbe a fiatal férfi most már enyhe ingerültséggel.<br/>
<br/>
–… és még mindig nem tanultál tiszteletet, miszerint nem illik más szavába vágni – fejezte be Perselus tanári hangnemben. Potter nem felelt, helyette tüntetőlegesen elfordult, és egy huzamra magába döntötte a pohár tartalmát. Perselus elnézte a mozdulatot, és újabb megerősítést kapott afelől, hogy a fiúval nincs minden rendben. Nem tűnt elmebeteg őrültnek, mégis az a vibrálás, ami a közelében érezhető volt, nem hagyta nyugodni őt. A rövid csendet aztán ismét ő törte meg, azzal a szándékkal, hogy eleget tegyen Dumbledore kívánságának, és megtudjon egy keveset Potterről. Természetesen mindezt csakis baráti szívesség gyanánt. És amiatt is, mert az idős mágust aggasztották a Minisztériumban és a varázslótársadalomban terjedő pletykák, amikben persze a kis hős, mint mindig, most is nagy szerepet kapott. – Elragadó, mennyire nem tudsz magadon uralkodni, és ennyi év elteltével is szomjazod a csillogást. A kis akciód igazán fényűzőre sikerült volna, ha ezt is, mint mindig, nem rossz helyen és rossz időben próbálod kivitelezni. Talán azt remélted, Potter, ezzel elkápráztathatod az egybegyűlteket? – kérdezte a fiatal férfit közönyös hangon. – Mindazonáltal, a Minisztérium bizonyára sokkal nagyobb lelkesedést mutatott volna a kis mutatványod iránt – tette hozzá szárazon.<br/>
<br/>
Mikor Potter ismételten hátrafordult, Perselus enyhe értetlenséget olvasott ki, ugyanakkor a fiatal férfi hangja sem csengett már annyira higgadtan, mint egy pár perccel ezelőtt.<br/>
<br/>
– Nem csináltam semmit, és fogalmam sincs, mire céloz. De most ha megbocsát, professzor, nincs szándékomban meghallgatni az összes sértést, amit a fejemhez akar vágni.<br/>
<br/>
– Nocsak, Potter, csak nem fáj az igazság? – vágott vissza szarkasztikusan Perselus, és nem bírta – nem is akarta –, elrejteni azt a félmosolyt, ami megjelent az arcán. Potterrel nem mindig volt élvezet vitatkozni, de lám csak, a fiú most már választékosabban tudta magát kifejezni, ami titkon nagyon tetszett Perselusnak.<br/>
<br/>
– Mert maga aztán nagyon tudja mit jelent az, hogy <em>igazság</em> – köpte a szavakat Potter, az utolsót különösen hangsúlyozva.<br/>
<br/>
– Minden bizonnyal többet tudok róla, mint te – felelte egyszerűen Perselus. Bár továbbra is a fa vastag törzsének dőlve, karba tett kézzel álldogált, pálcáját a biztonság kedvéért magához vette a talár ujjának takarásában. Mikor észrevette, hogy a másik is a sajátja után tapogatózik, jobbnak látta, ha felkészül egy esetleges kirohanásra. Potterről sok mendemonda keringett mostanság, bár Perselus ennek a felét sem hitte el, ugyanakkor nem szeretett volna kéretlen párbajba keveredni, pont vele, pont egy esküvőn, pont egy tucat auror szeme láttára. Potter megvetően horkantott, és bár Perselus híres volt a türelméről, a kölyöknek nem egyszer sikerült kihoznia már a sodrából. – Ha nem lennél olyan elvakult, valószínűleg te magad is meglátnád, mit csinálsz rosszul.<br/>
<br/>
– Nem emlékszem, hogy kérdeztem volna magát – vágott vissza indulatosan. – Mit tud maga bármiről is? Menjen inkább vissza Dumbledore iskolájába, ahol kedvére szekírozhatja a diákokat, és ahol asszisztálhat az összes csaláshoz…<br/>
<br/>
Potter már nem tudta befejezni a mondatot, mivel Perselus két lépéssel előtte termett, és alig egy arasznyira állt meg tőle, hogy úgy sziszegje az arcába a választ.<br/>
<br/>
– Vigyázz a szádra, Potter! – figyelmeztette fenyegetően. Az egy dolog volt, hogy őt sértegeti ez a mihaszna, de bármennyire is nem tartotta ő sem tökéletesnek Dumbledore-t, Potternek igenis mélységesen tisztelnie kellene azt a személyt, aki végigkísérte őt az útján. – Ha képtelen vagy felfogni mi történt valójában, akkor jobb is, ha nem rontod itt a levegőt. Ne csodálkozz azon sem, ha senki nem törődik veled, mert te egy hálátlan kölyök vagy, aki még most is a saját feje után megy – szűrte a foga között Perselus, és Potter túl kevés volt ahhoz, hogy megfélemlítse őt holmi haragos nézéssel.<br/>
<br/>
– Ha ennyire nagyra van a véleményével és Dumbledore-ral, akkor minek fecsérli rám az idejét? Nem kértem, hogy hozzám szóljon, és köszönöm, de tökéletesen elégedett vagyok az életemmel – vágott vissza Potter fellengzősen.<br/>
<br/>
Perselus őszinte sajnálattal nézett végig a fiatal férfin, akiben jelen pillanatban halvány szikráját sem látta nemhogy Lilynek, de már James Potternek sem, akit bár szívből gyűlölt, de legalább kijelenthette, hogy vérbeli griffendéles volt, aki meghalt a családjáért.<br/>
<br/>
– Az anyád forog a sírjában azt látva, mivé lettél – jelentette ki fagyosan.<br/>
<br/>
– Maga rohadék! – csattant fel Potter váratlanul, és Perselus melegen gratulált önmagának ahhoz, hogy elővigyázatosságból bűbájt szórt maguk köré. Ugyanakkor nem volt hajlandó távolabb lépni, még akkor sem, mikor látta, hogy Potter a pálcája után nyúl. – Nem érdekel, mit gondol rólam, és az sem, hogy minek tart. Már megszoktam, hogy maga csak az apámat látja bennem, akit mellesleg gyűlöl és megvet, de az anyámat hagyja békén. Tudtommal nem én voltam az, akit elhagyott egy másik emberért… az ellenségemért – vágott vissza Potter vehemensen.<br/>
<br/>
– Biztos vagy te benne? – kérdezte Perselus gúnyosan, miközben azon volt, hogy a másik ne vegye észre az ingerültségét. – Mintha még egy fél óra sem telt volna el azóta, hogy a lány, akiért mindent feláldoztál volna, hozzáment a drágalátos unokafivéredhez…<br/>
<br/>
Perselusnak mindössze annyi ideje volt, hogy reflexszerűen félreugorjon az erőteljes mágiahullám elől. A varázslat szinte eltaszította a másiktól, és csak kevés híja volt annak, hogy nem tett kárt egyikőjükben sem. Ugyanakkor viszont elsöpörte az általa kiszórt hangelnyelő bűbájt, és a fényesség szinte azonnal feléjük irányította a figyelmet. Perselus, ahogy végignézett a fiatal férfin, azonnal rájött, hogy miről beszélt Dumbledore – Potter nem szándékosan varázsolt.<br/>
<br/>
Egy pillantás oldalirányba, majd egy másik Potterre elég volt ahhoz, hogy azonnali döntést hozzon. Perselus megragadta a másik férfi karját, majd erősen magához rántotta, és azonnal elhoppanált vele a helyszínről…<br/>
</p>
<p align="center">***</p>
  </div>
  