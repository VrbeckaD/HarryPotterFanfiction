
  <div class="userstuff module" role="article">
    <h3 class="landmark heading" id="work">Chapter Text</h3>
    <p align="center">
  <b>Paws of Fury</b>
</p>
<p>Ron Weasley aveva imparato molto sul suo migliore amico nel corso degli anni. Per esempio, sapeva che Harry Potter odiava stare in stanze con le tende tirate. Secondo Hermione lo facevano sentire 'claustrofobico'. Sapeva che la prima esperienza sessuale gay di Harry era stata con Zacharias Smith. Ron non aveva mai avuto problemi con il fatto che Harry fosse gay. Ma Smith? Onestamente? Un gran coglione. Per fortuna quella <i>storia</i> non era durata più di due giorni. Sapeva, sebbene Harry non l'avrebbe mai ammesso ad alta voce, che Harry odiava vivere a Grimmauld Place. Continuava ostinatamente a farlo per un senso di lealtà verso Sirius. Un'altra cosa che Ron sapeva, o di cui stava diventando sempre più certo, era che Harry Potter stava perdendo il controllo.</p>
<p>Non aveva mai pensato che quel giorno sarebbe arrivato. Dire che Harry reggeva bene sotto pressione era… ok, poteva esistere un eufemismo più grande? 'Oh, scusatemi un momento, devo permettere a questo pazzo stronzo dalla faccia di serpente di ammazzarmi. Non vi preoccupate. Torno tra un secondo per prenderlo a calci in culo.' Già, Harry poteva gestire la pressione.</p>
<p>Il problema non era perdere il controllo della sua magia. Non aveva fatto tremare i vetri o i piatti in anni. No, quello aveva a che fare con il controllo delle <i>emozioni</i>. Ron rabbrividì visibilmente al pensiero. Poteva ammettere di amare Harry come un fratello. Oltre a ciò, <i>davvero</i> due uomini avevano bisogno di pensare, parlare o preoccuparsi l'uno delle emozioni dell'altro? Ron non lo credeva. Il problema era che stava diventando quasi inevitabile.</p>
<p>Harry era un auror di prima classe. Non era una gran sorpresa. A venticinque anni era il membro più giovane del dipartimento ad essere messo a capo di una propria squadra. Non c'erano dubbi che Harry si fosse meritato la posizione. Era un capo naturale. Pochi erano più rispettati. E quello rendeva la situazione attuale ancora più difficile da comprendere.</p>
<p>Un'esplosione verso la fine a Diagon Alley si era lasciata dietro una scena di caos e confusione. Tre gruppi di auror erano state mandate là per investigare sulla situazione, controllare e disperdere la folla, e dare assistenza alle squadre di emergenza del San Mungo con i feriti.</p>
<p>Il gruppo di Harry, che includeva Ron e altre sei persone, era incaricato di aiutare il trattamento e trasferimento delle vittime. Sebbene il numero dei feriti fosse stato considerevole, non c'erano stati morti sul posto. E, anche se alcune delle ferite erano gravi, ci si aspettava che la maggior parte di coloro che erano stati chiaveportati all'ospedale sarebbe sopravvissuta. Era stata considerata una fortuna che l'esplosione si fosse verificata vicino all'ingresso di Knockturne Alley, dove il traffico pedonale di solito non era intenso.</p>
<p>Il MIC (Magici Incidenti e Catastrofi) aveva scoperto che l'esplosione aveva avuto origine in un negozio che era rimasto chiuso per oltre un anno. Le prove indicavano che là erano state immagazzinate casse di ingredienti volatili per pozioni. Un'altra squadra di auror stava già lavorando con il MIC per accertare se l'esplosione fosse stata accidentale o di origine dolosa. Gran parte di loro concordava nel sostenere che il danno causato dallo scoppio avrebbe potuto essere ben peggiore. La forte pioggia che era caduta negli ultimi giorni stava aiutando a contenere i risultanti roghi e a impedire che si diffondessero in tutta il distretto dei negozi.</p>
<p>Ormai la situazione era molto meno caotica, l'efficienza degli auror ben evidente. Però non era mai successo nulla di quelle proporzioni nel cuore commerciale della Londra magica, nemmeno all'apice della guerra. La paura era palpabile nell'aria e l'adrenalina era ancora al massimo. Solo pochi mesi prima, Harry sarebbe stato una presenza forte, che ispirava sicurezza e coraggio. Dove era finito quell'uomo? si chiese Ron.</p>
<p>Anche se Harry si muoveva con decisione sulla scena dell'incidente, la sua energia irrequieta sembrava generare ansietà sia nei colleghi auror che nei civili ancora sul luogo. Qualcuno avrebbe potuto credere che l'auror moro stesse urlando per farsi sentire sopra la folla, che i suoi modi bruschi fossero il risultato di un senso d'urgenza. Ma Ron riconosceva i segni di un'ira crescente, che indicavano che Harry si stava caricando per esplodere.</p>
<p>Cosa che succedeva con frequenza sempre maggiore. Harry, di solito ben disposto e controllato, era ormai facile preda di una rabbia che, più spesso che non, si trasformava in furore puro. Ron, preparandosi ad affrontare l'ira di Harry per l'interferenza, si mosse per intervenire prima che la situazione potesse peggiorare. Mentre Harry iniziava ad aggredire una coppia di sfortunati medimaghi del San Mungo, Ron vide una vecchietta allungare una mano dalla barella su cui era stata messa per afferrare il braccio di Harry. Nell'attività frenetica che proseguiva nell'area del disastro, Ron pensò che probabilmente in pochi si accorsero dell'improvviso silenzio di Harry.</p>
<p align="center">◊ ◊ ◊</p>
<p>Harry era oltraggiato dal caos che continuava a regnare sulla scena dell'esplosione. Altri auror avrebbero dovuto organizzare una zona dove interrogare i testimoni illesi. C'erano troppe persone che ancora girovagavano, intralciando le operazioni. Dov'erano gli altri guaritori che avrebbero dovuto presentarsi? A quell'ora molti più feriti avrebbero dovuto già essere stati trasportati al San Mungo. Era intollerabile! La rabbia bruciò dentro di lui, portandolo prendersela con qualcuno. Due medimaghi si materializzarono quasi addosso a una vecchietta e Harry si lanciò loro contro.</p>
<p>"Attenti! Dovreste essere qui per aiutare la gente, non per far loro ancora più male! Idioti!" Harry stava quasi urlando. I due medimaghi, entrambi palesemente scossi dall'essere sgridati da Harry Potter, si mossero con rapidità per aiutare l'anziana.</p>
<p>All'improvviso, una mano ossuta afferrò il braccio di Harry e il tempo parve fermarsi. Il suo sguardo scattò verso la vecchia, ma non riusciva a vederla chiaramente. Nonostante il caos attorno a loro, si ritrovò in grado di udire solo le ruvide parole che la voce dell'anziana gli indirizzò.</p>
<p>"Urli, ti infuri… la tua rabbia è insignificante. Niente più del miagolare di un gattino. Non avere paura. Lui ti salverà. Ti calmerà. Ti amerà. Ora taci per un po'." La mano scheletrica lo lasciò e la strega si adagiò sulla barella e chiuse gli occhi.</p>
<p>Lentamente i suoni e il movimento ritornarono -o Harry tornò ad accorgersene. Gli assistenti parvero mettersi in moto di colpo, sebbene Harry non fosse sicuro che se la fossero presa comoda durante la reprimenda dell'anziana. L'assicurarono velocemente alla barella e se ne andarono al San Mungo.</p>
<p>Ron era ormai accanto a lui, la preoccupazione evidente sul suo volto. "Harry?"</p>
<p>Harry deglutì con forza, la gola indolenzita a causa di tutte le urla di quel giorno. E di colpo fu esausto -come se stare lì, ormai immobile, avesse esaurito tutte le sue energie. In qualche modo riuscì a sollevare un braccio verso Ron. Fortunatamente, il suo amico coprì lo spazio restante per afferrarlo prima che cadesse a terra svenuto.</p>
<p align="center">◊ ◊ ◊</p>
<p>"Robards vuole solo darti qualche giorno per rilassarti, Harry. Farebbe lo stesso per qualsiasi auror che collassasse sul campo." Hermione continuò ad affaccendarsi intorno a lui e Harry vide Ron sorridere sornione dietro di lei. "Ecco fatto." Lo esaminò, rimboccando la coperta attorno alle sue gambe mentre lui se ne stava allungato sul divano. "Hai il tuo tè, il tuo libro, i tuoi spuntini." Il sorriso di Ron si era fatto ancora più largo e Harry gli mostrò il dito medio non appena Hermione gli diede le spalle.</p>
<p>"Vedila così, amico: almeno non sei dovuto restare in ospedale."</p>
<p>"Questo perché non ho bisogno di stare in ospedale e non ho bisogno di prendermi dei giorni di permesso." Harry continuava a insistere, nonostante si sentisse ancora un po' debole e disorientato. I guaritori l'avevano esaminato e non avevano trovato nulla di strano in lui, fisicamente e magicamente. In ogni caso, il Capo auror l'aveva costretto a prendere tre giorni di permesso obbligatorio per malattia. Harry sospettava che quell'episodio avesse dato al capo del dipartimento la scusa per occuparsi del suo sempre più insolito comportamento. Evidentemente dovevano esserci state delle lamentele…</p>
<p>"Harry, tutti hanno bisogno di rilassarti. Non lo fai mai.” Hermione prese il proprio mantello e Ron glielo resse mentre lo indossava. Tornando a girarsi verso Harry disse, "Sei sicuro di non voler venire a casa con noi? I gemelli sono sempre felici di vedere lo zio Harry."</p>
<p>Ron era chiaramente sul punto di supportare la proposta, ma Harry lo interruppe scuotendo la testa. Per quanto odiasse abitare a Grimmauld Place, era riluttante ad accettare l'invito che periodicamente gli rivolgevano Ron e Hermione di ospitarlo per uno o due giorni. Temeva che più tempo trascorreva via da Grimmauld Place, più sarebbe stata dura tornarci. Sentiva come un dovere verso Sirius il prendersi cura di quel che gli aveva lasciato. Però prendersi cura di Grimmauld Place si era dimostrata un’impresa quasi dannatamente impossibile, una cosa in più che sembrava gravare su Harry. "Starò bene. Magari riuscirò a sistemare qualcosina qui."</p>
<p>L'espressione di Hermione lasciava intendere chiaramente che, dato che aveva fatto molto poco per sistemare la vecchia casa fin da quando vi si era trasferito dopo la fine della guerra -e anche meno dopo che aveva mandato Kreacher a vivere a Hogwarts a tempo pieno-  dubitava che lui avrebbe trascorso quei suoi pochi giorni di riposo tentando di fare qualcosa per rimettere in sesto la casa. Però disse solo, "Be', non fare nulla di troppo faticoso. Dovresti fare qualcosa di divertente. Peccato che il tempo sia così orribile, ultimamente. Magari smetterà di piovere abbastanza a lungo da permetterti di uscire e goderti un po' d'aria fresca."</p>
<p>"Forse," disse Harry, ma decise che non poteva importargliene meno di fare qualcosa. Li salutò con la mano un'ultima volta mentre se ne andavano via camino. Lanciando un'occhiata al soggiorno, sentì la solitudine discendere su di lui. Odiava quel posto. E odiava il suo lavoro. La sua vita. Oh, giusto. Avrebbe dovuto prima averne una per poterla odiare. "Cazzo!" urlò alla stanza vuota, disgustato dall'autocompatimento che sembrava non poter frenare. Quello scoppio esaurì le sue ultime energie. Sentendosi disperatamente patetico, Harry cadde in un sonno esausto.</p>
<p align="center">◊ ◊ ◊</p>
<p>Dopo tre giorni di inutile ciondolamento per il 12 di Grimmauld Place, con tempeste che imperversavano all'esterno impedendo qualsiasi fuga, Harry era più che pronto a tornare al lavoro. Era certo che Robards sarebbe stato deluso di sapere che il suo piano gli si era, però, ritorto contro. Invece di essere calmo e rilassato, Harry si sentiva come se stesse scalpitando per una rissa.</p>
<p>Quel mattino si era svegliato dopo un sogno su Sirius. In realtà era sembrato più un ricordo della loro ultima visita là, prima che Sirius venisse ucciso. Erano in piedi davanti all'arazzo della famiglia Black. Stava dicendo a Sirius delle sue paure di diventare Voldemort e di come provasse sempre così tanta rabbia. Quella volta, invece di offrirgli parole di conforto, Sirius aveva scollato le spalle e detto, "E allora prova qualcos'altro." Oh sì. Quello era d'aiuto.</p>
<p>Robards aveva suggerito a Harry di presentarsi un po' più tardi, la mattina del suo ritorno. Di riprendere la routine con calma -era stata l'espressione di Robards. Il ministero, solitamente affollato, era quasi deserto, privo delle consuete orde di visitatori. Sembrava che nessuno volesse affrontare la tempesta se non avevano l'obbligo di essere là. Harry suppose che fosse una cosa positiva, dato che gli permetteva di avere l'ascensore tutto per sé, un avvenimento raro. Mentre Harry scendeva con l'ascensore fino al livello due, iniziò a sentirsi agitato e in trappola. Sapeva che non era la norma. Nonostante i guaritori avessero dichiarato che stava bene, sapeva che qualcosa lo stava facendo sentire arrabbiato, solo, angosciato. Il bisogno di urlare o di prendersela con qualcosa sembrò inondarlo di colpo.</p>
<p>E poi con un innocente 'ding' le porte dell'ascensore si aprirono e, con gioia quasi perversa, Harry decise che il Natale era arrivato in anticipo. Draco Malfoy stava in piedi, preso dall'esaminare scartoffie burocratiche, in attesa di entrare nell'ascensore. Harry non si mosse nonostante avesse raggiunto il proprio piano. Forse lo scontro che stava cercando gli si era appena presentato davanti.</p>
<p>Draco salì sull'ascensore e schiacciò il pulsante per il livello tre prima di dare un'occhiata all'altro occupante del cubicolo. La porta si chiuse mentre si rendeva conto che Harry Potter, invece di scendere al piano del Dipartimento Applicazione della Legge Magica, era ancora nell'ascensore, inchiodandolo con un'occhiataccia. Quello avrebbe potuto intimidire qualcuno che non conosceva l'auror bene quanto Draco sentiva di conoscere Potter. O qualcuno che non aveva ospitato l'Oscuro Signore del Terrore e della Pazzia nella propria casa.</p>
<p>"Hai mancato il tuo piano, vero, Potter?" il tono di Draco non era ostile. I due non erano più gli avversari che erano stati a scuola. La guerra, lo sforzo per sconfiggere Voldemort, avevano messo in prospettiva la loro rivalità infantile. Draco aveva sentito i pettegolezzi riguardo gli ultimi, ovvi problemi di Potter con la rabbia —e il suo recente crollo. Non sapeva perché l'auror lo stesse guardando storto con tanto impegno. Ma se vivere sotto lo stesso tetto con mangiamorte dalle mani nervose dotate di bacchetta e Colui-Che-Deve-Affatturare-Indiscriminatamente gli avevano insegnato qualcosa, era di evitare di esporsi al confronto.</p>
<p>"Cosa stai combinando, Malfoy?" il tono di Harry era innegabilmente accusatorio.</p>
<p>Draco si accigliò per un momento. Di sicuro Potter si era reso conto che stava andando nel suo ufficio al terzo livello. Gli obliatori lavoravano con gli auror di frequente e Draco era al Ministero ormai da tre anni. Proprio quando stava per rispondere, la campanella suonò a indicare che avevano raggiunto il livello tre. Prima che la porta potesse aprirsi, Potter sbatté la mano sul bottone che l'avrebbe tenuta chiusa. Draco si irritò leggermente. Non sapeva quali problemi avesse Potter al momento, ma non aveva fatto nulla per giustificare un trattamento tanto maleducato.</p>
<p>"Sto solo andando nel mio ufficio, Potter," disse Draco semplicemente.</p>
<p>Harry si arrabbiò subito davanti alla compostezza di Malfoy. Di sicuro avrebbe dovuto offendersi per il fatto che Potter lo stava interrogando con evidente sospetto, come avrebbe fatto a scuola? Harry doveva fare di meglio.</p>
<p>"Il tuo ufficio." Il tono di Harry era derisorio, e Harry credette di vedere un guizzo lungo la mandibola di Malfoy. "Come sei finito a lavorare al Ministero, io non lo –oh, giusto. Il denaro dei Malfoy all'opera."</p>
<p>"Basta così, Potter. Ho del lavoro–"</p>
<p>"Oh, sì… il tuo lavoro!" La voce di Harry stava ormai salendo di tono e volume. "Obliare! Probabilmente avresti potuto comprarti una qualsiasi posizione al Ministero e hai scelto d'essere un obliatore. È quasi come avere carta bianca per incasinare la testa dei babbani. Perfetto per qualcuno che è stato un m-“</p>
<p>"NON LO DIRE!" Alla fine Draco perse le staffe e non era sicuro di come avesse fatto a trattenersi dallo sfoderare la bacchetta.</p>
<p>"O cosa?" Urlò Harry di rimando. "Cosa farai? Mi colpirai? Allora forza! Mi affatturerai? FALLO! TU–"</p>
<p>Nel bel mezzo del grido, un veloce lampo di luce avvolse il corpo di Potter. Draco colse la sua espressione sorpresa mentre iniziava a diventare nebuloso -o… peloso? E poi Potter non c'era più. Il campanello suonò quando la porta iniziò ad aprirsi, dato che la mano di Potter non era più sul pulsante che la teneva chiusa.</p>
<p>"Meow?"</p>
<p>Se in quel momento Draco fosse stato in grado di pensare con chiarezza, avrebbe potuto chiedersi cosa si era immaginato quel gruppo di persone in attesa di salire sull'ascensore quando la porta si era finalmente aperta. Era piantato lì a fissare incredulo un minuscolo gattino nero. Detto gattino continuava a girare in tondo in modo frenetico, facendo un casino incredibilmente irritante.</p>
<p>I maghi e le streghe esitarono solo per un istante, in silenzio, prima di muoversi tutti assieme per salire sull'ascensore. Alcuni borbottarono lamentele per l'attesa, ma la maggio parte si limitò a guardare con divertimento il gattino che procedeva a scalare la ben presto rovinata veste di un impeccabilmente vestito Draco Malfoy.</p>
<p align="center">
  <b>Continua</b>
</p>
  </div>
  