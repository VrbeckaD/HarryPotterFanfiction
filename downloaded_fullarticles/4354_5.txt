
    <div id="chapters" role="article">
        <h3 class="landmark heading" id="work">Work Text:</h3>
          <div class="userstuff"><p align="justify">Mlok má rád Yule a jeho období. Vždyť byl vychován v tradicích Staré Magie, ví, jak je dodržování Kruhu roku důležité. Ovšem když jeden cestuje po světě, kde jsou různé roční doby, různé tradice, různé chápání magie a jejich pravidel, tak se jednomu těžko dodržují zvyky z domova. Ale stejně. Pokud by si měl Mlok vybrat, je Yule jeho nejoblíbenější svátek z celého roku.</p><p align="justify">A pokud by si měl vybrat jednu jedinou věc, kterou má z Yulu nejraději, byla by to purpura.</p><p align="justify">Když byl ještě malý kluk, dlouho před Bradavicemi, pálila jeho babička z otcovi strany purpuru snad přes celé svátky. Prastaré sídlo, kde žila, vonělo celou zimu purpurou, což Mlokův otec i bratr dávají jako důvod, proč tuto vůni nesnáší.</p><p align="justify">Purpura, to byl onen klidný tichý večer v poloprázdné mrzimorské společenské místnosti, kdy byli všichni po vánoční večeři příliš přecpaní, aby dělali cokoliv jiného, než jen seděli v křeslech, podřimovali nebo zírali do ohně v krbu. Byl to čas klidu, míru a jakéhosi limbu, ze kterého se nechtělo nikomu probouzet.</p><p align="justify">A teď? Teď je zase Yule, tedy aspoň doma v Británii je. Tady, v Americe, nikdo otevřeně Yule neslaví, ani další svátky Kruhu roku. Mluví tady místo toho o Vánocích, i když jsou tady magické a mudlovské svátky místy dost promíchané. Ovšem tak či tak je období Yulu.</p><p align="justify">V obývacím pokoji je tma, kterou prozařují jen nízké plameny v krbu, kde už dlouho nikdo nepřiložil. Kdyby byly roztažené závěsy, mohli by ti v domě vidět, jak venku v měsíčním světle jiskří sníh a nad okny se třpytí rapouchy vzniklé toho rána. Ale závěsy jsou zatažené a v místnosti teplo a tma.</p><p align="justify">Před krbem spí Douglík a štěně hafoně, kterému Mlok vyléčil zlomenou nohu a teď mu hledá nový domov. Je taky docela jisté, že se někde povaluje kotě maguára, nejspíše v té hromadě kluběnek, která byla na křesle. Mlok samotný leží na pohovce a unaveným pohledem nepřítomně sleduje kouř z purpury, která voní z krbové římsy. Je zakrytý jen cípem deky, protože oheň v krbu a taky Percy namačkaný mezi ním a zády pohovky hřejí více než dostatečně.</p><p align="justify">Jejich večerní popíjení kakaa v obýváku nějak přešlo v ležení na pohovce a špitání si o všem a o ničem, což jaksi samovolně vedlo k tomuto lehu čelem ke krbu, přitisknutí jeden k druhému, s jednou Percyho rukou pod jejich hlavami a polštářem a s druhou pevně omotanou kolem Mlokova pasu. Není tak úplně jisté, kdy přesně Graves usnul, protože mezery v jejich hovoru se postupně prodlužovaly víc a víc. Ale Mlokovi už taky padají oči. Netrvá to zas tak dlouho, než magizoolog a spisovatel v jedné osobě také usne.</p><p align="justify">V krbu pomalu uhasínají poslední plameny a mění se v uhlíky. A purpura na římse voní a voní.</p></div>
        <!-- end cache -->
    </div>
