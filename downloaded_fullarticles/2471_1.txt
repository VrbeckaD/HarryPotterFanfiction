
  <div class="userstuff module" role="article">
    <h3 class="landmark heading" id="work">Chapter Text</h3>
    <p align="justify">Cicha noc</p><p align="justify">Kręte korytarze starej kamienicy przy Grimmauld Place 12 tonęły w mroku. Po kątach czaiły się cienie ludzi, którzy odeszli dziesięciolecia wcześniej, dawno zapomnianych starców i dzieci, panien i młodzieńców. Postaci ze spłowiałych portretów szeptały między sobą, kiedy mijała je młoda kobieta w prostej, czarnej sukni. Nie była jedną z nich, a jednak przypominała upiorne duchy tego domu całą swoją osobą – niemodnym strojem, dostojną miną, sztywną postawą.</p><p align="justify">Do jej twarzy nie pasował grymas obojętności. Po drobnych zmarszczkach wokół ust można było poznać, że to nie charakter, lecz okoliczności zmusiły ją do porzucenia uśmiechu. Była ładna w ten uśmiechnięty, uroczy sposób, który kojarzy się ze słonecznym jesiennym dniem, pełnym złota i czerwieni. Bujne kasztanowe loki spacyfikowała ciasnym, francuskim kokiem, kształtne, kremowe ramiona ukryła w twierdzy z jednolitej czarnej krepy. Twarz zaklęła w nieprzeniknioną maskę, w której jedynym elementem świadczącym o rzadkim temperamencie były oczy.</p><p align="justify">Złocisto-orzechowe, o migdałowym kształcie, w oprawie długich, czarnych rzęs, ozdobione parą szlachetnie wygiętych w łuki brwi, patrzyły na świat pewnie i bez zbędnej kokieterii, za to z nutką humoru czającego się gdzieś w ich głębi. Wystarczyły, by każdy, kto zadał sobie trud spojrzenia w nie, zaczynał poddawać w wątpliwość narzuconą fasadę, jaką przedstawiała światu.</p><p align="justify">Kobieta obojętnie minęła rząd portretów, których mieszkańcy z uporem przynoszącym hańbę ich inwencji powtarzali słowo „szlama”. Tłumiąc westchnienie zbliżyła się do dużych drzwi, zza których dobiegały dźwięki muzyki i śmiechu. Zamieniła wyraz obojętności na ugrzeczniony uśmiech, najciszej jak potrafiła nacisnęła klamkę i weszła.</p><p align="justify">Przywitały ją muzyka i śmiech, dźwięki, które w ciągu ostatniego roku stały się jej niemal obce. Towarzystwo, zgromadzone przy stole, piło właśnie toast za przyszłość uwolnionego od Voldemorta Magicznego Świata. W rogu pokoju, na lśniącej od ozdób choince, cicho pobrzękiwały skrzydełkami elfy, pozamykane w szklanych bańkach, lśniące od magicznego pyłku.</p><p align="justify">Śmiech ten wywołały zapewne przyjacielskie docinki, jakich nie szczędziło sobie dwóch krępych bliźniaków, których piegowate twarze przyozdabiały identyczne, figlarne uśmiechy. Całej scenie z pobłażaniem przypatrywały się dwie starsze pary, w których wtajemniczony rozpoznałby madame Minerwę McGonagall oraz lorda Dumbledore'a. Przy stole, nakrytym do kolacji, siedział uśmiechnięty Syriusz Black. Za przypisywane mu winy pozbawiony został tytułu hrabiego, jednak po jego niedawnym uniewinnieniu wpłynął już wniosek do Jej Wysokości o ponowne nadanie.</p><p align="justify">Tego wieczoru w salonie miała zebrać się cała esencja Zakonu Feniksa, którego liczni członkowie w znacznej części spędzali Wigilię na balu w budynku Ministerstwa Magii. Od dnia, w którym Harry Potter zadał Lordowi Voldemortowi śmiertelny cios, każdy pretekst do świętowania był dobry, Boże Narodzenie natomiast - wręcz idealne. W Wigilię urządzano bal, by pierwszy dzień Świąt czarodzieje mogli spędzić w rodzinnym gronie.</p><p align="justify">Bez zaskoczenia zauważyła, że w salonie brakuje lorda Snape'a, choć osobiście zadbała, by dostarczono mu zaproszenie. Okazja nie sprzyjała jego sentymentom, w dodatku nie wątpiła, że w związku z końcem wojny ma jeszcze sporo rachunków do wyrównania, nawet w Święta. Nie wyglądał jej na człowieka, który przywiązywał dużą wagę do świętowania jako takiego. Kiedy widziała go ostatnim razem, wyglądał na zmęczonego, choć nie miała czasu przyglądać mu się zbyt dokładnie. Sytuacja, w jakiej się wówczas znalazła, zbytnio zaprzątała jej myśli...</p><p align="justify">-;;-</p><p align="justify">- Hermiono, nie rozumiem, czemu nie możesz zamieszkać na przykład u nas. Nora może i nie jest pałacem, ale będziesz tam miała towarzystwo, a poza tym, ludzie przestaną plotkować.<br/>
- Lady Weasley, ludzie nigdy nie przestaną plotkować. Taka ich natura. Tu jest mi bardzo wygodnie, a wyssane z palca teorie mnie nie interesują.<br/>
- Ależ Hermiono, kochanie, tu chodzi także o sir Harry'ego! Mogą go przestać przyjmować w towarzystwie, a kiedy ogłoszą z Ginny zaręczyny, to będzie po prostu niestosowne!</p><p align="justify">Hermiona z trudem powstrzymała się przed wywróceniem oczami. Cała ta sytuacja była męcząca i gdyby nie czysta przekora, poddałaby się już dawno.</p><p align="justify">- Jakby to było możliwe, przy jego pozycji. Gdyby natomiast sam Harry miał coś przeciwko, powiedziałby mi o tym. Jesteśmy przyjaciółmi, o czym pani zapewne pamięta, milady. Jeśli po zaręczynach z Ginny zechce, abym się wyprowadziła, zrobię to bez chwili wahania, ale póki co nie ma o czym mówić.</p><p align="justify">Wstała z krzesła, ukłoniła się i wyszła, w drzwiach mijając się z rozbawionym lordem Snape'em. Kiedy wchodziła po schodach, posłał za nią pełne aprobaty spojrzenie.</p><p align="justify">- No no, kto by pomyślał, że po tych wszystkich latach wyrośnie dziewczynie jakiś kręgosłup...</p><p align="justify">Słyszała to. I wiedziała, że on wie – a był to jedyny komplement, jaki kiedykolwiek od niego usłyszała.</p><p align="justify">-;;-</p><p align="justify">Od czasu, gdy Ronald został zabity, Hermiona nieprzerwanie była obiektem podobnych ataków, zarówno ze strony lady Weasley, jak i madame McGonagall. W mugolskim świecie gorszący byłby fakt, że mieszkała sama (nie licząc Stforka) z dwoma młodymi mężczyznami, tutaj społeczeństwo uznało za godne nagany dopiero jej mieszkanie sam na sam z mężczyzną związanym z inną kobietą.</p><p align="justify">- Hermiono!</p><p align="justify">O wilku mowa... Ginny podbiegła, żeby się z nią przywitać. Wyglądała ślicznie w białej, batystowej sukience – jakby już miała iść do ślubu. Umówili się z sir Harry'ym, że przyjedzie z rodzicami, a wieści o swoich zaręczynach ogłoszą po kolacji. Hermiona zgadzała się z tym planem – to dawało jej dość czasu, by opuścić salę w odpowiednim momencie, tak, aby nie drażnić swoją obecnością szacownych matron.</p><p align="justify">- Wyglądasz wspaniale, Ginewro. Biały doskonale podkreśla twoją cerę.<br/>
- Przesadzasz, Hermiono. A ty? Jak się czujesz?<br/>
- Nigdy lepiej. Naprawdę, nie ma potrzeby się mną przejmować.</p><p align="justify">Ponieważ w tym momencie zjawili się kolejni goście, czarodziejki musiały usunąć się z przedpokoju. Hermiona zaciągnęła Ginny na jedną ze stojących pod ścianą salonu sof i namówiła ją na opowieść o przygotowaniach do ślubu.</p><p align="justify">Czas do kolacji upłynął Hermionie relatywnie spokojnie. Umiejętnie schodziła z drogi mme McGonagall i lady Weasley, postarała się rónież zniknąć z sali na czas pierwszego tańca. Kłopoty, i to prawdziwe kłopoty, zaczęły się tuż przed podaniem posiłku.</p><p align="justify">Wracała z kuchni, gdzie ukryła się przed Lavender Davis, nee Brown, namiętnie próbującą opowiadać jej o szczegółach miesiąca miodowego jej i wicehrabiego Rogera, kiedy usłyszała strzępki rozmowy prowadzonej w jednym z bocznych pokoi.</p><p align="justify">- Sir Harry... to nie może dłużej trwać. Dla dobra twojego i Ginny... a ludzie już teraz za dużo o tym plotkują...<br/>
- Milady, rozumiem... nie mogę tak po prostu... tyle dla mnie zrobiła...<br/>
- ...twoja przyjaciółka, wiem... pomyśl o swojej rodzinie... po tym jak ona i Ronald...</p><p align="justify">Hermiona przysunęła ucho do drzwi, jednocześnie sprawdzając, czy nikogo nie ma w pobliżu. Zaklęcia skanujące na Grimmauld Place nie działały, jednak ona przyzwyczaiła się do zacierania śladów. A fakt, że nieładnie było podsłuchiwać, uważała za niedotyczący sytuacji, gdy mówiono o bezpośrednio zainteresowanym.</p><p align="justify">- A ty, Ginny? Co o tym sądzisz?<br/>
- Harry, Hermiona jest moją przyjaciółką. Nie chcę pozbawiać jej domu, ale... ludzie rzeczywiście dużo na ten temat rozmawiają. Gdybyś mógł jej delikatnie zasugerować... ale tak, żeby nie urazić jej uczuć...</p><p align="justify">Tyle wystarczyło. Nie interesował jej ciąg dalszy całej konwersacji. Rozumiała stanowisko Ginny, ale wolałaby, aby powiedziała jej o tym twarzą w twarz, a nie zasłaniała się Harry'ym. Powoli, starając się jak najciszej stąpać po schodach, wspięła się na górę, do swojego pokoju. Jednym ruchem spakowała cały swój dobytek – ubrania, książki, drobiazgi i ostatnie pamiątki pozostałe jej po rodzicach – do dwóch stojących pod ścianą kufrów. Narzuciła na ramiona pelerynę, zmniejszyła kufry tak, by zmieściły się jej w kieszeniach, włożyła je tam i wyszła.</p><p align="justify">***</p><p align="justify">Kiedy wychodziła przed dom, Dumbledore właśnie zaczynał wznosić toast za zaręczonych – którzy zapewne nawet nie zauważyli jej nieobecności. Nie czuła żalu, opuszczając niegościnne progi Grimmauld Place. To miejsce nigdy nie stało się jej domem, choć spędziła tam znaczną część swojego dzieciństwa i sporo przyjemnych chwil. Smuciła ją raczej myśl, że musi wyjeżdżać stamtąd w taki sposób, jak złodziejka, a nie bohaterka ostatniej wojny. Los potrafił płatać ludziom naprawdę nieznośne figle...</p><p align="justify">Cicho zamknęła za sobą drzwi i zamaszystym ruchem prawej ręki wezwała dorożkę. Powożący nią staruszek spojrzał na nią ze zdziwieniem, powstrzymał się jednak od komentarzy. Pomógł jej wejść do środka i cichym, ochrypłym od mrozu głosem spytał o cel podróży.</p><p align="justify">- Pod Dziurawy Kocioł – odparła krótko.</p><p align="justify">Było to, jak na razie, jedyne miejsce, gdzie mogła się zatrzymać. Rano musiała pomyśleć o znalezieniu domu i wynajęciu skrzatki, a następnie wyposażeniu laboratorium, w którym mogłaby kontynuować swoje badania. Na Grimmauld Place miała to wszystko zapewnione, teraz musiała zatroszczyć się o to sama – było ją jednak na to stać. Rodzice pozostawili jej po sobie pokaźny majątek, wystarczający, by mogła się utrzymać i sfinansować swoją pracę naukową.</p><p align="justify">Ulice Londynu o godzinie jedenastej wieczorem były puste i ciche. Oświetlane jedynie światłem gazowych latarni, zasypane śniegiem, którego drobne okruszki tańczyły w powietrzu. Po raz pierwszy od czasu, gdy w drugiej klasie została spetryfikowana, poczuła się naprawdę bezpieczna i zrelaksowana. Wygodniej rozsiadła się na kanapie dorożki, wpatrując w obrazy migające za oknem.</p><p align="justify">Kiedy dotarli nad Tamizę, poprosiła dorożkarza o zatrzymanie się. Chciała popatrzeć na miasto nocą, widok, który nieczęsto miała okazję oglądać. Wysiadła z powozu i podeszła do balustrady. Londyn był jednym z tych miast, którym noc przydawała majestatu. Dostojny budynek Parlamentu, Big Ben, rozświetlone budynki City... było to, w tej mroźnej, wirującej śniegiem chwili, prawie zachwycające.</p><p align="justify">Po raz ostatni spojrzała na panoramę miasta i odwróciła się, by wsiąść z powrotem do dorożki. Powstrzymał ją przed tym widok niewyraźnej postaci, która właśnie ściągnęła woźnicę z kozła. Zaklęła w duszy – zatrzymywanie się w takim miejscu o tej porze, w momencie, kiedy niektórzy z popleczników Lorda Voldemorta wciąż pozostawali na wolności, było bardzo nieodpowiedzialne. Sięgnęła po różdżkę.</p><p align="justify">- Na pani miejscu nie robiłbym tego, milady.</p><p align="justify">Powoli, bardzo powoli obróciła głowę w stronę, z której dobiegał głos. To, kogo tam zobaczyła, nie zdziwiło jej ani trochę. Mogła się spodziewać, że prędzej czy później niesławny baronet Malfoy zechce zaatakować. Zwłaszcza ją. Jak by na to nie patrzeć, zabiła mu ojca.</p><p align="justify">Uderzył ją cały absurd sytuacji. Oto ona, bohater wojenny i morderczyni, ucieka po nocy z domu przyjaciela, bo ludziom nie podoba się, że mieszkają razem. Jakby była to jakaś niewybaczalna zbrodnia w porównaniu z tym, co zrobiła do tej pory.</p><p align="justify">- Zabije mnie pan bezbronną, sir? - zapytała, odwracając się do niego. Był tak samo przystojny, jak wtedy, kiedy widzieli się po raz ostatni – pomimo brzydkiej szramy po Zaklęciu Pazura, biegnącej przez pół jego policzka.<br/>
- Nie jest to obcy pani sposób walki, mademoiselle. Panie Crabbe, proszę zostawić tego człowieka. Później zmodyfikujemy mu pamięć. Lady Granger właśnie zamierza... - Draco uśmiechnął się, uśmiechem jednocześnie rozbrajającym i śmiertelnie niebezpiecznym – popełnić samobójstwo, biedaczka. Nie wytrzymuje presji społeczeństwa.</p><p align="justify">W jednej chwili był już za nią. Na szyi, tuż nad miejscem, gdzie jej skóry dotykał materiał zsuniętego z głowy kaptura, czuła jego oddech, na plecach – tępy czubek jego różdżki.</p><p align="justify">- Czy to nie irytujące, milady? W jednej chwili być panią życia i śmierci, a w innej musieć liczyć się z opinią motłochu? Mówiłem ci, że łaska towarzystwa na pstrym koniu jeździ, Mia. Wolałaś tego ukochanego przez tłumy wymoczka ode mnie - teraz płacisz. – Nie stał już za nią. Patrzył jej prosto w oczy, gładząc po policzku dłonią odzianą w rękawiczkę z miękkiej skóry. Milczała, nie do końca wiedząc, co się właściwie dzieje.<br/>
I co ci z tego przyszło? Stoisz tu teraz, nad Tamizą, w objęciach człowieka, którego do zabicia ciebie obliguje krew. Porzucona przez przyjaciół, wyklęta przez społeczeństwo. Właściwie zrobię ci przysługę, kończąc to. - uniósł różdżkę, zanim jeszcze zdążyła zdumieć się goryczą jego słów.</p><p align="justify">Nie zamierzała błagać go o życie – to nie było w jej stylu. Stała tylko, patrząc mu prosto w oczy, przyobleczona w żałobną czerń i płatki śniegu. Chwila zdawała się nie mieć końca, jednak kiedy wreszcie nadszedł, stało się to w zupełnie inny sposób, niż się tego spodziewało którekolwiek z nich. Nie było cichej inkantacji, rozbłysku zielonego światła w mroku nocy. Był za to głos, aksamitny i niski, znajomy i nieoczekiwany, który w tym samym momencie, kiedy Dracon Malfoy otworzył usta, by wypowiedzieć dwa ostateczne słowa, stwierdził rozkazującym tonem:</p><p align="justify">- Proszę to odłożyć, panie Malfoy. Dość tej zabawy.</p>
  </div>
  