
  <div class="userstuff module" role="article">
    <h3 class="landmark heading" id="work">Chapter Text</h3>
    <p>- Trzy dni?</p><p>- Trzy dni.</p><p>- Nie więcej? - upewnił się czarnowłosy mężczyzna opierając się powoli na swoim krześle, tym samym pierwszy raz od początku rozmowy zmieniając pozycję z podpartej na łokciach, w której zdawał się uważnie przysłuchiwać szczegółom swojego najnowszego zadania.</p><p>- Czy ja się jąkam, Black? - Moody warknął z irytacją na młodszego czarodzieja, na co ten odpowiedział jedynie zaczepnym uśmiechem i wzruszeniem ramion. Szalonooki zmierzył go przenikliwym spojrzeniem i po chwili milczenia jeszcze raz powtórzył z naciskiem to, o czym rozmawiali przez ostatnią godzinę, jakby bał się, że jego rozmówca może być mniej kompetentny niż przeciętny dwunastolatek – To szybka, nieskomplikowana misja. Sieć Fiuu nie działa w obrębie sześćdziesięciu mil od twojej strefy, nie będziemy ryzykować mioteł, świstoklików ani deportacji. Podrzucimy cię najbliżej jak się da, ale do centrum będziesz musiał dostać się sam. Transport będzie gotowy, ale nikt nie może z tobą iść. Łatwiej byłoby was zlokalizować – mówiąc to rzucił ostrzegawcze spojrzenie w stronę przysłuchującego się im z niezadowoloną miną Lupina, po czym wrócił do siedzącego animaga - Żadnych brawurowych akcji. Żadnego głupiego bohaterstwa. Przeszukujesz teren i kontaktujesz się z nami w bezpiecznym miejscu. Stała czujność. Nic więcej. Dotarło?</p><p>- Już za pierwszym razem, ale dziękuję za twoją cenną uwagę poświęconą mojej osobie – Black wyszczerzył zęby, na co Moody tylko mocniej zmarszczył brwi. Widząc, że nic tu nie zdziała, przeniósł uwagę stojącego w rogu przyjaciela – Trzy dni. Przeżyjesz tyle beze mnie?</p><p>- A mam wybór? - Remus westchnął z teatralną wręcz rezygnacją posyłając chłopakowi słaby uśmiech. <em>To przecież tylko trzy dni</em>, pomyślał.</p><p> </p><p align="center">*</p><p> </p><p>Dwa miesiące.</p><p>Upłynęły dokładnie siedemdziesiąt dwa dni, odkąd Moody zapowiedział misję Syriusza.</p><p>Sześćdziesiąt dwa dni odkąd wyruszył.</p><p>I pięćdziesiąt dziewięć od czasu, kiedy miał wrócić.</p><p>Dwa miesiące od kiedy James Potter pierwszy raz pomyślał, że być może stracił brata. Dwa miesiące od kiedy maleńki Harry próbował zrozumieć, czemu coś zmieniło się w domu Potterów i dlaczego nie przychodzi już do niego ojciec chrzestny. Dwa miesiące, w których Zakon robił wszystko, żeby nie przyznać się do swojej bezradności.</p><p>Dwa miesiące, w których Remus Lupin czuł się bardziej samotny niż przez całe swoje życie.</p><p>Syriusz miał wrócić najpóźniej wieczorem trzeciego dnia swojej misji. Wcześniej Zakon z niecierpliwością wyczekiwał Patronusa z szybkim raportem z obchodu i ewentualnymi wieściami, które mogły okazać się przydatne. Pierwsze ukłucie niepokoju dopadło Remusa, gdy słońce powoli zaczynało chylić się ku zachodowi, a żadna wiadomość od Blacka nie docierała ani do siedziby głównej ani do któregokolwiek z członków Zakonu Feniksa.</p><p>- Nie przejmuj się tak, Lunatyku – Peter posłał mu pokrzepiający uśmiech kładąc mu dłoń na ramieniu – Łapa prawdopodobnie chce oddalić się na bezpieczną odległość i znaleźć pewniejsze miejsce, żeby wysłać wiadomość. Ma jeszcze czas…</p><p>Tu spojrzał niepewnie na Jamesa jakby szukając u niego potwierdzenia swoich przypuszczeń, może spodziewając się nawet, że ten zacznie żartować i rozluźni nieco atmosferę niepokoju, jaka zapanowała w salonie Potterów. Ten jednak nic nie powiedział, wydawał się nawet nie zauważyć, że przyjaciel zwrócił się do niego. Utkwił tylko skoncentrowany wzrok w jakimś niewidocznym przedmiocie na ławie przy kominku zakrywającą dłonią szczękę. Lily nie odrywała od nich wzroku, ale nic nie mówiła.</p><p>Tego wieczora Lupin wrócił do domu sam. Do domu, który od roku dzielił z Syriuszem.</p><p>Dom sam w sobie nie był duży; miał tylko trzy pokoje, jeśli nie liczyć łazienki i małego korytarzyka, ale w noce takie jak ta, Remus czuł się w nim przerażająco mały, jakby ściany same rozrastały się nad nim, a korytarz rozciągał i tworzył kombinacje labiryntów bez wyjścia. Cisza, której nie przerywały miarowe oddechy i bicie innego serca stawała się dla niego tak głośna, że raniła uszy.</p><p>Próbował uspokoić sam siebie powtarzając sobie, że zachowuje się irracjonalnie i Syriusz na pewno nie przepuści okazji, żeby się z niego pośmiać, gdy tylko wróci; że nie wysłał Patronusa tylko dlatego, żeby się nie zdradzić i osobiście złożyć raport Moody’emu, że to kiedy pojawi się w drzwiach ze świecącymi oczami i szerokim uśmiechem to tylko kwestia czasu, kwestia minut.</p><p>I tak wskazówki zegara przesuwały się powoli – bardzo powoli – po tarczy przekreślając kolejne minuty i godziny wypełnione głuchą ciszą pustego pokoju, w których Remus czekał. Chciał odwrócić w jakiś sposób swoją uwagę, ale wszelkie podjęte próby czytania, pisania, czy spacerów zawiodły. Przestał kontaktować się z Jamesem, kiedy po raz trzeci usłyszał, że on też nie ma żadnych wieści, ze strachu, że tę samą odpowiedź usłyszy kolejny raz. Nie zauważył jak był zmęczony, dopóki sen sam nie odebrał mu świadomości.</p><p>Obudziły go dopiero promienie słońca wpadające przez niezasunięte zasłony.</p><p>Żadnego ostrożnego, ale nadal zbyt głośnego jak na wrażliwy słuch wilkołaka krzątania w pokojach, żadnych kroków na skrzypiącej podłodze, żadnego znajomego ciężaru po sąsiedniej stronie łóżka i ciepła drugiego ciała. Żadnego koca nasuniętego na jego ramiona, jaki zwykle pojawiał się, gdy Remusowi zdarzyło się zasnąć na kanapie lub przy biurku podczas pracy. Żadnego szumu wody pod prysznicem, zapachu jedzenia z kuchni ani buczenia starego ekspresu do kawy. Żadnego łaskotania przydługich włosów opadających z ramion ani ciepłego oddechu na policzku. Tylko najchłodniejsze promienie słońca, jakie Lupin kiedykolwiek widział, wkradające się do najcichszego miejsca, w jakim kiedykolwiek był.</p><p>- Musiał spędzić noc w siedzibie, kiedy wrócił – zasugerowała Lily, kiedy chwilę później wszyscy mogli już ustalić, że nadal nie mają żadnych wieści od Syriusza. W powietrzu zawisło nieme, ale oczywiste <em>„jeśli wrócił”</em>, którego jednak nikt nie odważył się wypowiedzieć na głos.</p><p>Zakon tymczasem okazał się być tak samo bezsilny jak oni. Nikt nie wiedział, gdzie jest Black, nikt nie miał od niego żadnych wieści, nikt nie potrafił go namierzyć. Moody dostawał szału, jak zwykle gdy sytuacja wymykała się spod kontroli, i chociaż wszyscy robili co mogli, żeby zachować spokój, w miarę jak mijały dni najczarniejszy scenariusz nasuwał się sam.</p><p>Dla Zakonu, Syriusz był jednym z najważniejszych, najbardziej zaufanych sojuszników i wybitnym czarodziejem, ale co najistotniejsze – znał wszystkie jego sekrety. Nikt nie wierzył, by mógł zdradzić, nikt też nie wyobrażał sobie tortury, która byłaby w stanie złamać Syriusza Blacka, ale nie były to jedyne znane metody wyciągania sekretów przez Śmierciożerców. Dla Zakonu Syriusz był ważny ze względów strategicznych, dla Huncwotów – był rodziną.</p><p>Czas mijał, a z dnia na dzień coraz trudniej było znaleźć słowa pocieszenia. Moody od dawna powtarzał, że w nadeszłych czasach zawsze trzeba mieć się na baczności i jednocześnie liczyć z konsekwencjami. Na swój sposób próbował przygotować wszystkich na tę chwilę, ale prawda była taka, że cała rzeczywistość wojny uderzyła dopiero, gdy myśl o stracie Syriusza stała się realna i zdecydowanie zbyt namacalna.</p><p> </p><p align="center">*</p><p align="center"> </p><p>Nie minęło wiele czasu, kiedy Zakon zdecydował się zorganizować grupę poszukiwawczą i wysłać ją w niefortunne miejsce. Ta jednak nie znalazła żadnych śladów; ani po Syriuszu, ani po Śmierciożercach, ani po czarnej magii. Podobnie druga i trzecia, tym samym doprowadzając Szalonookiego do szewskiej pasji. Kolejna grupa, którą poprowadził osobiście, znalazła tylko jednego niedopalonego papierosa. Mógł być każdego, burczał Alastor, pomimo gorączkowych zapewnień Petera, że nikt inny nie pali tego świństwa, i być może nawet kogoś by przekonał, gdyby nie znalezione niecałą milę od niedopałka strzępy czarnych włosów. I zaschnięta krew.</p><p>- Teraz przynajmniej wiadomo, że te sukinkoty tu były – warczał auror między jednym rozkazem, a drugim.</p><p>- Przynajmniej wiadomo, że Syriusz tu był – dodał cicho James, nie podnosząc na nikogo wzroku.</p><p>- Wiadomo, że walczył – szepnął Remus.</p><p>Początkowo Huncwoci aktywnie brali udział w poszukiwaniach, jednak wkrótce Moody zdecydował o odsunięciu całej czwórki, pomimo ich żywych protestów, od sprawy. James wydawał się znosić to najgorzej. Powtarzał ciągle, że nie może siedzieć spokojnie na kanapie, kiedy nie wie co dzieje się z jego przyjacielem. Kiedy jego brat może być gdzieś zupełnie sam. Kiedy może być przetrzymywany i torturowany. Kiedy może być już za późno na ratunek. Uspokajał się tylko przy Harrym.</p><p>James był z natury otwarty i nigdy nie zatrzymywał niczego dla siebie, tak jak nigdy nie pozwalał żadnemu ze swoich przyjaciół zostawać samemu ze swoim problemem. Remus z kolei, bez względu na to ile empatii do drugiego człowieka mógł mieć w sobie, sam nie potrafił poradzić sobie w ten sposób z uczuciami. Wśród bliskich tłumił je, jak tylko mógł; krok po kroku budował dla siebie schron, w którym mógłby przeczekać najgorsze i nie wpuszczać nikogo z zewnątrz. Rzecz jasna, sytuacja zmieniła się w Hogwarcie, gdy Remus poznał swoich przyjaciół. Młody czarodziej nigdy nie spodziewał się, że trójka spotkanych w pociągu, nadpobudliwych i zdecydowanie zbyt głośnych chłopców do tego stopnia zmieni jego życie. Gdyby ktoś w tym samym pociągu powiedział mu, że znajdzie w Hogwarcie rodzinę, która zaakceptuje każdą jego bliznę odpowiedziałby mu tylko smutny uśmiech. Gdyby na czwartym roku swojej nauki usłyszał, że zakocha się w Syriuszu Blacku, wywróciłby jedynie oczami. Gdyby przed rokiem ktoś zasugerował, że kiedykolwiek zamieszkają razem, może nawet by się z tego zaśmiał. I gdyby miesiąc wcześniej choćby przeszło mu przez myśl, że Syriusz mógłby…</p><p>Dziś Remus Lupin miał dwadzieścia jeden lat, ale czuł się dokładnie tak jak dziewięć lat temu – jak chłopiec, który wsiadając do pociągu buduje wokół siebie mur, bo tylko tak może się bronić; bo został kompletnie sam, bo jego rodzice próbują ukryć wymalowane w ich oczach zmartwienie machając do niego z peronu, bo nie ma teraz nikogo, kto mógłby zamknąć go w swoich ramionach i powiedzieć, że wszystko jest już w porządku, bo teraz musi poradzić sobie samemu, a kompletnie nie wie jak.</p><p>Remus Lupin miał dwadzieścia jeden lat i nie pamiętał, kiedy ostatni raz czuł się aż tak zagubiony. Dnie, podobnie jak Peter, spędzał w domu Potterów. Wszyscy wspólnie doszli do wniosku, że tak będzie najlepiej – nikt nie chciał być sam w takiej sytuacji, podobnie jak nikt nie chciał zostawiać nikogo samego. Wystarczyło, że jeden z nich musiał być nieobecny. Lily robiła co mogła, ale nawet ona, pomimo starań, nie była w stanie pozbyć się wiszącego w powietrzu napięcia. Pomimo oczywistej atmosfery niepokoju, młody wilkołak starał się spędzać w domu przyjaciół jak najwięcej czasu. Przychodził wcześnie rano – wiedział, że nigdy nikogo nie budził; widząc cienie pod oczami Jamesa szczerze wątpił by ten w ogóle sypiał – i zostawał aż do późnego wieczora. Czasem zdarzało mu się nawet nocować na kanapie w salonie. Nie chciał być tylko kolejnym problem, więc pomagał w domu jak umiał i zajmował się Harrym, a kiedy tego nie robił starał się ograniczyć swoją egzystencję do minimum; wtopić się w tło i zniknąć z oczu. Krótko mówiąc, Remus robił wszystko, żeby nie musieć wracać do domu, który dzielił z Syriuszem, bo wiedział, że gdy już wróci czekają go tylko puste pokoje, rosnące ściany i rozciągające się labirynty korytarzy. Nie chciał patrzeć na meble i graty, które dzielili, ani tym bardziej kłaść się do łóżka, w którym czekała na niego tylko bezsenność w towarzystwie przerażającej ciszy.</p><p> </p><p align="center">*</p><p align="center"> </p><p>Pierwszy poważny kryzys Huncwoci przeszli niecały tydzień po znalezieniu śladów krwi Syriusza. Moody pojawił się w salonie Potterów około południa. Wcześniej wysłał krótką wiadomość, której treść nie zdradzała zbyt wiele, oprócz tego, że auror ma do omówienia sprawę niecierpiącą zwłoki, więc wcześniej poinformowani Remus i Peter już od rana czekali wraz z przyjaciółmi.</p><p>Przez dłuższą chwilę w pomieszczeniu panowała głucha cisza, w której Szalonooki mierzył wszystkich przenikliwym spojrzeniem.</p><p>- Ktoś zdradził – odezwał się w końcu tym samym głosem, którego zwykł używać podczas przesłuchań.</p><p>James podniósł się gwałtownie z fotela, w którym siedział, Lily otworzyła szeroko oczy, Peter wydał zduszony jęk, Remus poczuł jak nogi się pod nim uginają. Na słowa Alastora zakręciło mu się w głowie; od pełni minął zaledwie jeden dzień, a fakt, że od kilku solidnych dni mężczyzna nie zmrużył nawet oka wcale nie pomagał.</p><p>- Kto…- zdążył wykrztusić przez zaciśnięte zęby James, ale starszy czarodziej mu przerwał.</p><p>- Co do tego nie ma pewności – uciął jeszcze raz przesuwając wzrokiem po zebranych, tym razem jednak zatrzymując się na pobladłym Remusie – ale osobiście znalazłbym podejrzanego.</p><p>Wszystkie oczy powoli, podążając za wzrokiem Moody’ego zwróciły się ku niemu, a sam Remus potrzebował chwili, żeby przetworzyć to co właśnie usłyszał.</p><p>- Byłeś ostatnią osobą, która go widziała – kontynuował auror – Lupin, jako jedyny, oprócz mnie, znałeś wszystkie szczegóły misji tylko dlatego, że Black uparł się, żeby...</p><p>- Myślisz – przerwał wreszcie drżącym głosem Remus ostrożnie wypowiadając każde słowo – że wydałem Syriusz w ręce Czarnego Pana.</p><p>- Mylę się? - prychnął Moody świdrując go magicznym okiem.</p><p>To się nie dzieje naprawdę.</p><p>- Ja i Syriusz…- zaczął, ale uświadomił sobie, że sam nie wie co tak naprawdę chce powiedzieć. Że nie zna słów, które mogłyby opisać to, co czuje. Otwierał i zamykał usta nie mogąc zebrać myśli. Wszystkie twarze nadal były zwrócone ku niemu, ale nie potrafił rozpoznać żadnej z wymalowanych na nich emocji. Wziął najgłębszy oddech na jaki pozwalały mu jego ściśnięte płuca i spróbował zacząć od początku - Nie mógłbym…</p><p>- Czyżby?</p><p>Remus uświadomił sobie, że wpatruje się w podłogę dopiero, gdy usłyszał bezbarwny głos swojego przyjaciela. Podniósł powoli wzrok by spotkać się ze zmęczonymi oczami Jamesa Pottera. Chłopak musiał zrozumieć zaskoczone spojrzenie wilkołaka, bo od razu zachichotał nerwowo i przeczesał dłonią rozwichrzone włosy.</p><p>- Nie zrozum mnie źle, Lunatyku – zaczął ignorując spojrzenie Lily i jej delikatną dłoń na ramieniu – ale gdzie byłeś, gdy znikałeś na całe tygodnie przez ostatnie lata? Jasne, wiemy – rozkazy Dumbledore’a. To dość wygodne prawda?</p><p>- James – po kurczącym się materiale koszulki na ramieniu Jamesa widać było jak dłoń Lily zaciska się coraz mocniej.</p><p>- Staruszek powiedział, żeby nic nie mówić, więc nie musisz się tym z nikim dzielić – z każdym słowem zbliżał się coraz bardziej do drugiego czarodzieja i wydawało się, że mężczyźni gotowi są w każdej chwili rzucić się sobie do gardeł – Myślisz, że łatwo było nam to zaakceptować? Że nie zauważyliśmy zmiany w twoim zachowaniu? Że się nie martwiliśmy?</p><p>- Myślisz, że mógłbym wydać Syriusza – odezwał się wreszcie Remus, cicho i tak jakby dopiero dotarło do niego to, co sugerowali jego przyjaciele.</p><p>- Przysięgam, że jeśli to przez ciebie Łapa...</p><p>- MYŚLISZ, ŻE WYDAŁEM SYRIUSZA?!</p><p>- CONFUNDO! - ryknął Szalonooki w tym samym czasie, w którym Lupin zrobił krok w stronę Pottera tym samym zwalając go z nóg. Lily krzyknęła, Peter wyglądał jakby był krok od utarty przytomności.</p><p>- Uspokój się, Potter, bo będziesz następny – warknął Moody odpychając Jamesa i znów zwrócił się do Remusa – O nic nie jesteś oskarżony. Właśnie dlatego tu jestem – to mówiąc wyjął z kieszeni płaszcza niewielką fiolkę z bezbarwnym płynem.</p><p>- Veritaserum – rudowłosa czarodziejka od razu rozpoznała eliksir.</p><p>- Masz szczęście, że zdążyłem was polubić – auror rzucił butelkę młodszemu mężczyźnie, który nadal podpierał się łokciami na podłodze.</p><p>Nie namyślając się długo Remus otworzył flakonik i szybko opróżnił jego zawartość. Alastor cierpliwie poczekał, aż wilkołak odrzuci naczynie i nie spuszczając z niego magicznego oka zadał pierwsze pytanie.</p><p>- Kto wydawał ci polecenia, kiedy zniknąłeś ostatnim razem?</p><p>- Dumbledore – chłopak był zdziwiony brzmieniem własnego głosu i płynnością z jaką słowy zdawały się wypadać z jego ust – Tak jak każdym wcześniejszym razem. Ale nie pozwala niczego zdradzać. Boi się, że…</p><p>- Wystarczy – uciął szorstko Moody – Czy kiedykolwiek rozmawiałeś z kimkolwiek z zewnątrz o sprawach Zakonu?</p><p>- Nigdy, ja…</p><p>- Czy w jakikolwiek sposób przyczyniłeś się do zniknięcia Syriusza Blacka?</p><p>- Nie! - Lupin poczuł jak w głowie znów zaczyna mu szumieć, ale tym razem coś nie pozwalało mu dać sobie wejść Moody’emu w zdanie – Nigdy w życiu nie mógłbym zdradzić Syriusza. Wolałbym zginąć niż to zrobić, bo już od dawna nie potrafię wyobrazić sobie życia bez niego, bo...bo kocham go bardziej niż cokolwiek na tym świecie, bo...</p><p>Remus nie zauważył, że po jego twarzy spływają gorące łzy dopóki głos sam nie odmówił mu posłuszeństwa. Dopiero teraz rozejrzał się po małym salonie Potterów; James, podobnie jak on sam, siedział na podłodze oparty o kant stołu z twarzą ukrytą w dłoniach i, sądząc po drżeniu ramion, próbował powstrzymać szloch, Lily musiała wybiec do Harry’ego, bo z pokoju obok słychać było płacz dziecka i jej uspokajający szept, Peter stał przy ścianie tak do niej przyciśnięty jakby liczył, że jeśli zbliży się wystarczająco będzie mógł zniknąć. Moody nadal stał w tej samej pozycji w jakiej się pojawił zdając się nie zauważać niczego co działo się wokół niego. Po chwili milczenia, która zdawała się trwać wieczność, opuścił dom Potterów obiecując, że podzieli się z nimi każdą nową wiadomością jaką zdobędzie.</p><p>Huncwoci znów mogli tylko czekać.</p><p> </p><p align="center">*</p><p> </p><p>W tym wszystkim najgorszy był brak informacji, a więc niepewność. Zakon nie przestał szukać, ale nie mógł zajmować się tylko Syriuszem i, bez względu na to jak ciężko było im to zaakceptować, Huncwoci musieli to zrozumieć. Śmierciożercy nie dawali nikomu czasu na zastanowienie i aurorzy cały czas musieli czekać w pogotowiu. Moody potrzebował wojowników, a nie pogrążonych w żałobie dzieci, o czym przypomniał, gdy zaczęła kończyć się jego wyrozumiałość. McGonaggall natomiast poradziła im wrócić do życia, gdy odwiedziła siedzibę jakiś czas później. Nie powiedziała nic więcej, ale z jej wzroku dało się wyczytać wszystko.</p><p>- To przecież Syriusz – powtarzał Peter w wyjątkowo ciche wieczory – Znacie Łapę, nawet jeśli ma kłopoty pewnie lada chwila pojawi się w drzwiach, jakby nigdy nic. Musimy tylko...czekać.</p><p>Więc czekali, ale każdego wieczoru głos Petera zdawał się mieć w sobie coraz mniej przekonania, aż cały jego wywód stał się zwykłą mantrą bez większego znaczenia.</p><p>Lily, bez względu na to jak wierzyła w powrót czarnowłosego chłopaka, była realistką i życie nauczyło ją brać pod uwagę każdy, nawet najgorszy scenariusz. Od czasu do czasu, najdelikatniej jak potrafiła, żeby nie naruszyć żadnej z wrażliwych strun, próbowała oswoić Jamesa z myślą o stracie przyjaciela.</p><p>- Wiem, że ci ciężko, ale Harry potrzebuje ojca.</p><p>- A Syriusz może potrzebować brata – odpowiadał jej nieobecnym głosem i wymuszonym uśmiechem. Wbrew obawom rudowłosej czarownicy, James nigdy nie zaczął zaniedbywać Harry’ego. Bez względu na to jak widocznie zmieniała go nieobecność Syriusza, właśnie przy kontakcie z synem zdawał się wracać Rogacz.</p><p>Remus coraz mniej czasu spędzał u Potterów, podobnie starał się przebywać we własnym domu najkrócej jak to możliwe. Początkowo całymi dniami przesiadywał w kwaterze głównej Zakonu; starał się w jakiś sposób choć częściowo wrócić do normalnego życia powtarzając sobie, że gdy Syriusz wróci (<em>j e ś l i Syriusz wróci</em>, szeptał uparcie głos z tyłu głowy) łatwiej będzie im w ten sposób stanąć na nogi. Szybko jednak okazało się, że nadal nie nadaje się do większości zadań i nie chcąc plątać się pod nogami skoncentrował się na spacerach. Przechadzał się po mieście, po lesie, wzdłuż strumienia, zdarzyło mu się nawet odwiedzić rodzinny dom i Hogwart pod pretekstem potrzeby skorzystania z biblioteki. Minerva posłała mu dziwne spojrzenie, ale Dumbledore tylko machnął ręką i pozwolił mu zostać tak długo jak zechce, podkreślając jednak, że to nie może stać się nawykiem. Kilka razy spędził popołudnie u Petera, ten jednak zdawał się być równie zagubiony jak reszta.</p><p>W nocy nie próbował wracać do łóżka. Zwykle zasypiał na kanapie lub przy stole w półleżącej pozycji i budził się cały obolały i zziębnięty. Pewnego dnia ocknął się z kocem nieśmiało owiniętym wokół jego ramion na dźwięk podzwaniających o siebie naczyń i zamykanych szafek. Serce stanęło mu w gardle i poczuł jak łzy zaczynają napływać do oczu, jednak kiedy niemal biegiem pokonał krótki korytarz i wpadł przez próg do kuchni zastał tylko penetrującego szafki w poszukiwaniu czegoś zjadliwego Jamesa i Lily, która wytłumaczyła z przepraszającym uśmiechem, że zaczęli się o niego martwić i chcieli tylko sprawdzić jak się trzyma. Chwilę później wyraziła też oburzenie stanem całego mieszkania oraz zawartością niewielkiej lodówki, nalegając jednocześnie, żeby Remus pomieszkał jakiś czas z nimi.</p><p>Bez względu na to, czy spędzał noce w swoim pustym domu, czy na kanapie Potterów, czy samotnie gdzieś w lesie, rozrywając swoje ciało własnymi pazurami, zawsze towarzyszyła mu ta sama myśl.</p><p>
  <em>- Syriuszu, proszę cię. Zapomniałem jak to jest żyć bez ciebie. Nie potrafię już żyć bez ciebie.</em>
</p><p>I tak – dziwnie szybko i jednocześnie przeraźliwie powoli – upływały dni, praktycznie wymykały się z rąk jak nieprzyzwyczajone do ludzkiego dotyku ptaki. Wszystko to trwało dwa miesiące; bez żadnych istotnych wiadomości, które jeśli już dotyczyły Śmierciożerców, to nie zawsze mogły wnieść coś w poszukiwania Syriusza. Dwa miesiące od kiedy Moody wydał rozkaz. Dwa miesiące odkąd Syriusz ostatni raz przekroczył próg ich wspólnego domu. Sześćdziesiąt dwa dni od ich ostatniego pocałunku. Pięćdziesiąt dziewięć dni od kiedy mieli zobaczyć się ponownie.</p><p>I pięćdziesiątego drugiego dnia coś się zmieniło.</p><p> </p><p align="center">*</p><p> </p><p>Remus z uwagą zapisywał w myślach każdą spędzoną bez Syriusza godzinę, każdą sekundę, która powiększała dystans dzielący go od ich ostatniego spotkania i czekał na chwilę, w której będzie mógł zrzucić cały ich ciężar z serca, gdy wreszcie zobaczą się ponownie. Nie zauważył, kiedy czekanie stało się rutyną, a rutyna – jedynym znanym mu sposobem spędzania dni i nocy.</p><p>Raz po raz słyszał Lily mówiącą jak niedorzecznie każdy z nich się zachowuje. Miała oczywiście rację, to jasne, i zarówno Remus jak James i Peter rozumieli to doskonale. Rzecz w tym, że bez względu jak bardzo starali się prowadzić normalne życie i wrócić do codziennych zajęć, prędzej czy później musieli trafić na blokadę. Wkradająca się do rzeczywistości wojna z dnia na dzień stawała się coraz bardziej realna i dotkliwa, również niczego nie ułatwiając.</p><p>- Nie zostawaj w tyle, Glizdogon! - z zamyślenia wyrwał go głos Jamesa. Ostatnio Lupin często łapał się na tym, że odpływał myślami tak daleko, że czasem ciężko było sprowadzić go z powrotem na brzeg. Nie szukał żadnej konkretnej odpowiedzi, po prostu dryfował między jednym wspomnieniem, a drugim mimowolnie ignorując cały otaczający go świat. Wyrwany ze snu sam nie do końca potrafiłby nazwać to, co odciągnęło jego świadomość od drogi.</p><p>Zeszłej nocy Potterów obudził dźwięk balansujący na granicy trzasku i wybuchu, a James, który pierwszy był na nogach, zarzekał się, że widział jak przez krótką chwilę coś błysnęło po drugiej stronie lasu. Lily podejrzewała, że stary młyn, który już od dawna był w stanie rozkładu, zawalił się wreszcie przez wichurę szalejącą w nocy, tym bardziej, że sama nie widziała żadnego błysku. Mimo to oboje zgodzili się, żeby od razu powiadomić Moody’ego o całym zajściu, ten z kolei nie mógł wyobrazić sobie innego rozwiązania, niż sprawdzenie tego osobiście lub oczami jego zaufanych ludzi.</p><p>- Wy się tym zajmiecie – nakazał głosem nieznoszącym sprzeciwu – Ja nie mam na to czasu, Zakon trafił wczoraj na ślady Śmierciożerców niedaleko Bideford. Możecie wziąć Lupina i Pettigrew jako wsparcie, byleby się nie zdradzić.</p><p>I tak cała ich czwórka przedzierała się przez gąszcz używając zaklęcia wyciszającego. Peter, który już od początku zadania dzielił się z przyjaciółmi przemyśleniami na temat swoich złych przeczuć, co chwilę potykał się przez nieuwagę o wystający konar lub zaczepiał o wyszczerbioną gałąź, ale robił, co tylko mógł, żeby nadążyć za grupą. Lily prowadziła pochód, podtrzymując jednocześnie zaklęcie. Wcześniej tego ranka udało jej się zostawić Harry’ego u Longbottomów, na co zarówno on jak i mały Neville zareagowali z entuzjazmem. James początkowo trzymał się blisko swojej żony, ale nie mógł długo wytrzymać i szybko zaczął lawirować między drzewami od czasu do czasu oddalając się od reszty na tyle daleko, że znikał z oczu tylko po to, żeby sekundę później wynurzyć się spomiędzy ciemnych pni po przeciwnej stronie. Pod pachą niósł pelerynę niewidkę. Remus z założenia miał zamykać ten kameralny korowód, jednak przez chwilę zamyślenia nie zauważył kiedy wyprzedził Petera. Dopiero teraz rozejrzał się wokół siebie; zauważył, że drzewa zaczęły się przerzedzać, więc musieli być coraz bliżej wyjścia z lasu. Nie był tu pierwszy raz; od kiedy Potterowie sprowadzili się do Doliny Godryka i urodził się Harry przyjaciele dość często mieli okazję zwiedzać różne zakątki lasu, a i sam Lupin musiał przyznać z ironicznym uśmiechem, że coś pociągało go w samotnych przechadzkach wśród drzew. Zawsze jednak wybierał inną drogę, a ta była dla niego nowa.</p><p>- Remus – mężczyzna wzdrygnął się czując dłoń przyjaciela na ramieniu. Odwrócił się, a kiedy ich oczy się spotkały, James mimowolnie spuścił wzrok wbijając go w wyścieloną liśćmi i kamieniami ścieżkę, jakby szukał tam tego, co przed sekundą chciał powiedzieć. Stali tak chwilę w niezręcznym milczeniu, które pierwszy zdecydował się przerwać Lupin.</p><p>- James, coś się stało? - uniósł pytająco brew.</p><p>- Nie, to…- czarodziej zaklął cicho i drżącą ręką przeczesał włosy – Cholera, tak, Lunatyku! Stało się to, że jestem najgorszym przyjacielem na świecie i nawet nie zdążyłam cię za to przeprosić!</p><p>Remus potrzebował chwili, żeby zrozumieć, o czym Potter mówi. Kiedy jego myśli wreszcie wróciły do kłótni z przyjaciółmi po zniknięciu Syriusz, sam również spuścił wzrok i przygryzł wargę. Wspomnienie ich pierwszego poważnego kryzysu na tej wojnie nie należało do najprzyjemniejszych, zważywszy na to, o co prawie został oskarżony i na samą myśl o nim czuł jak cierpnie mu skóra.</p><p>- Daj spokój, James – zmusił się wreszcie do uśmiechu, choć nie podlegało wątpliwości, że musiał trochę zblednąć – Wszyscy byliśmy wtedy zmęczeni i...mówiliśmy za dużo.</p><p>James posłał mu spojrzenie wariata. Naprawdę zmęczonego wariata.</p><p>- Nie, nie, nie, kurwa, Remus…- tu przetarł dłonią twarz, nadal jakby szukając odpowiednich słów – Nigdy nie powinienem był nawet tak pomyśleć, jesteś moim przyjacielem, dorastaliśmy razem! Merlinie, przecież wiem ile Syriusz dla ciebie znaczy! Nie mam pojęcia co we mnie wstąpiło, ale udowodniłem, że jestem rasowym śmieciem, prawda? Masz prawo mnie nienawidzić, chciałem tylko, żebyś wiedział...Wybaczysz mi kiedyś, Remus?</p><p>Lupin, choćby chciał, nie był w stanie powstrzymać uśmiechu.</p><p>- Rogaczu - zaczął – uroczyście przysięgam, że nie potrafiłbym cię znienawidzić.</p><p>Sekundę później obaj mężczyźni obejmowali się bez słowa, ale ulga jaka pojawiła się między nimi była wystarczająco wymowna.</p><p>- Chłopcy, nawet nie wiecie jak się cieszę, że już wszystko między wami wróciło do normy i przykro mi, że przerywam – Lily stała teraz lekko skulona za wysoką kępą cierni – ale czy możecie tu podejść i na coś spojrzeć?</p><p>Czarodzieje zbliżyli się do miejsca, w którym stał już Peter i podążyli wzrokiem za wyciągniętą ręką rudowłosej dziewczyny.</p><p>Młyn był stary, to prawda, ale bynajmniej nie zawalony i gdyby nie stan w jakim się znajdował może nie byłoby to aż takie niewiarygodne. Wiatrak – a właściwie jedno jego skrzydło na zaśniedziałym kole – chybotał się powoli pomimo braku nawet najlżejszego podmuchu wiatru, okryta mchem podmurówka wydawała się być w kompletnej rozsypce, a cała budowla była widocznie świeżo pozbawiona dachu, bo tu i ówdzie z potrzaskanego rusztowania zwisały jego nienaruszone przez burzę fragmenty.</p><p>- Coś jest z nim nie tak – mruknął Peter – Musimy zawiadomić Szalonookiego...</p><p>- Powiedział, że nie ma czasu – parsknął James, szybkim ruchem rozwijając magiczny materiał – Sami to sprawdzimy. Pod peleryną zmieści się najwyżej dwóch; ja i Remus spróbujemy wejść do środka, a wy stójcie na czatach.</p><p>Huncwoci przytaknęli. Remusowi przeszło przez głowę, że niemal przyjemnie jest oderwać się od rzeczywistości i przez chwilę żyć tak jakby zdarzenia ostatnich miesięcy nigdy nie miały miejsca, ale szybko odpędził od siebie tę myśl. Jeśli pozwoli się teraz rozproszyć, narazi wszystkich, a do tego nie mógł dopuścić.</p><p>- Uważajcie na siebie – szepnęła Lily, kiedy obaj zniknęli pod niewidzialną tkaniną.</p><p>Lata przemykania się między korytarzami w Hogwarcie i wśród drzew w Zakazanym Lesie dały im pewne doświadczenie, ale nawet mimo to używanie peleryny niewidki we dwóch nie należało do najprostszych. Nie byli już dziećmi, a dorosłymi mężczyznami, którym z trudem przychodziło zmieszczenie się pod jedną peleryną i, chociaż nadal okrywała ich całkowicie, wiedzieli, że na dłuższą metę nie będą w stanie swobodnie się pod nią przemieszczać, czy ukryć lub uciekać jeśli zajdzie taka potrzeba. Przemieszczali się bardzo powoli, po części właśnie dlatego, że uważali, żeby nie zrzucić z siebie przypadkiem przebrania, ale przede wszystkim, żeby dokładnie przyjrzeć się młynowi. W miarę jak okrążali budynek stawało się jasne, że zarówno w środku jaki i przed nim musiało dojść do jakiejś szamotaniny; większość desek, worków i beczek było porozrzucanych, a część nosiła ślady walki. I magii.</p><p>Remus i James spojrzeli po sobie i bez słowa zbliżyli do wyrwanej w ścianie wnęki. Kiedy jednak zajrzeli do zmasakrowanego wnętrza, nie było w nim śladu żywej duszy.</p><p>- Revelio – szepnął Lupin wyjmując różdżkę. Niewidzialna zasłona zaczęła znikać ukazując swój sekret. W scenie brało udział czworo ludzi, prawdopodobnie czarodziejów. Trójka z nich stała w różnych odległościach wokół półleżącego na ziemi mężczyzny ze skrępowanymi kończynami.</p><p>- Śmierciożercy – wymamrotał James zauważając mroczny znak wijący się na przedramieniu przechadzającego się wzdłuż ścian osiłka. - To Rosier - rozpoznał, a następnie wskazał na wysoką kobietę stojącą do nich tyłem – A to Bellatrix Black, wszędzie rozpoznam tę…</p><p>- Lestrange – poprawił przyjaciela wilkołak – Teraz nazywa się Bellatrix Lestrange – Remus dokładnie pamiętał, kiedy Syriusz z kwaśnym uśmiechem stwierdził, że teraz przynajmniej nie musi dzielić z nią nazwiska. Rzadko mówił o swojej rodzinie, ale Lupin starał się dokładnie zapamiętać każdą, choćby najmniejszą wzmiankę o dzieciństwie przyjaciela w domu na Grimmauld Place i z każdą nową informacją nienawidził Dumnego Rodu Blacków coraz bardziej. - Pozostałych nie rozpoznaję – dodał po chwili ciszy.</p><p>James skinął głową.</p><p>- Ja też. Chociaż domyślam się, że tamten niekoniecznie jest jednym z nich – tu, nadal nie wychylając się spod peleryny, wskazał na zwiniętego na ziemi mężczyznę.</p><p>- Zacznijmy od początku, Scabior – głos Rosiera przerwał ich spekulacje – Opowiesz nam ładnie dlaczego próbowałeś zdradzić Czarnego Pana?</p><p>- Nigdy…- odpowiedź Scabiora przerwał jego własny jęk, kiedy spróbował podnieść się do pozycji siedzącej – Nigdy nie zdradziłbym Czarnego Pana, przecież mnie znacie…</p><p>- Łżesz! - kiedy but Bellatrix spotkał się z szczęką mężczyzny, z jego ust poleciała strużka krwi. Ukryci pod peleryną czarodzieje wzdrygnęli się na dźwięk jej głosu przypominającego bardziej warknięcie jakiegoś dzikiego zwierzęcia. Pamiętali z opowieści przyjaciela, że rodzina Blacków nie ograniczała się nigdy tylko do przemocy werbalnej.</p><p>- Cicho, Bellatrix – uciszył ją pierwszy mężczyzna – Twierdzisz, że nie zdradziłeś? Więc dlaczego uciekałeś?</p><p>- Ucie…- związany czarodziej roześmiał się – O nie, musieliście mnie źle zrozumieć, przyjaciele, nigdy od nikogo nie uciekałem…</p><p>- Szczurze, pomijając to jak wpadłeś ze strachu do tej rudery, jeszcze godzinę temu próbowałeś wymknąć się jakąś dziurą – Rosier wycelował różdżkę w leżącego mężczyznę – Zaczniesz mówić z sensem, czy mam cię do tego zmusić?</p><p>- Tracimy na niego czas, po prostu go zabij – prychnęła Bellatrix.</p><p>- Nikogo nie zdradziłem! - warknął Scabior, jego głos tracił resztki aroganckiego tonu – Znalazłem coś, co mogłoby nam pomóc, chciałem to zbadać!</p><p>- Jasne – parsknął Rosier klękając przy mężczyźnie. Nadal nie opuścił swojej różdżki – Z pewnością z radością opowiesz o tym Czarnemu Panu...Macnair, na co się tak gapisz?</p><p>- Mamy towarzystwo – trzeci mężczyzna, o którym dwaj Huncwoci zdążyli już zapomnieć, skupiając się na scenie w centrum młyna, stał zaledwie kilka stóp od ich kryjówki zdając się przeszywać ich przebranie wzrokiem. Remus poczuł jak przechodzą go dreszcze, gdy Rosier wyprostował się na powrót, a Bellatrix zrobiła krok w ich stronę, ale zanim zdążył zareagować James miał już w ręku różdżkę.</p><p>- EXPULSO! - krzyknął, a siła zaklęcia zwaliła z nóg trójkę Śmierciożerców i zrzuciła im z ramion pelerynę jednocześnie trzęsąc potężnie całą budowlą. Z pozostałości sufitu zaczęły sypać się jego fragmenty i stało się jasne, że fakt, że budynek nie zawalił się wcześniej musiał być jedynie szczęśliwym zrządzeniem losu lub dziełem zaklęcia, które teraz przestało już działać.</p><p>Wszystko, co stało się później mogło trwać najwyżej kilka sekund, ale dla Jamesa i Remusa były to długie chwile decydujące o życiu i śmierci. Śmierciożercy nie zwlekali nawet chwili, powietrze natychmiast zaczęły przecinać różne zaklęcia obronne i ofensywne.</p><p>- Incarcerous! - zaklęcie padło akurat w momencie, w którym na głowy spadła im jedna z drewnianych bel wcześniej podtrzymujących dach. W powietrze wzniosły się tumany pyłu przez, które ciężko było dostrzec kogo dosięgnął urok Lily, która właśnie pojawiła się w młynie z bladym Peterem u boku.</p><p>Kiedy kurz opadł można było zobaczyć efekty krótkiej bitwy; Śmierciożercy, łącznie ze Scabiorem, zdążyli się deportować pozostawiając jedynie szczątki starego młyna i skrępowaną zaklęciem rudowłosej dziewczyny Bellatrix.</p><p>- Plugawi mieszańcy! - krzyk czarownicy darł powietrze jak sztylet – Zapłacicie…!</p><p>- Musimy powiadomić Moody’ego…- Lily zbliżyła się do Jamesa, szukając jednocześnie poważniejszych ran u niego i reszty przyjaciół.</p><p>Remus nie odrywał wzroku od ciemnowłosej kobiety cały czas ściskając kurczowo różdżkę. Nie zdawał sobie sprawy, że idzie w jej kierunku dopóki nie poczuł na ramieniu uścisku Petera.</p><p>- Ona może wiedzieć gdzie jest Syriusz…- powiedział zduszonym głosem strącając dłoń przyjaciela.</p><p>Dopiero to przykuło uwagę Bellatrix. Przestała szamotać się w więzach i z błyskiem w oku spojrzała na czwórkę przyjaciół.</p><p>- Interesuje was malutki Siri? - usta czarownicy wykrzywiły się w drapieżnym uśmiechu. Nagle przestała przypominać wściekłego, szamocącego się kota, a zamiast tego jej twarz nabrała chytrego, zupełnie już spokojnego wyrazu. – Niestety, nie wiem czy będę mogła wam pomóc…</p><p>- Gdzie on jest? - Remus usłyszał za sobą ochrypły głos Jamesa.</p><p>- Obawiam się, że nie może z wami teraz porozmawiać...</p><p>- Przestań grać, mów co wiesz! - ręka Lupina sama wycelowała różdżką w twarz Śmierciożercy. Nie rozpoznawał już brzmienia własnego głosu i zdawał sobie sprawę z tego, że wszyscy mu się przypatrują, ale nikt nie próbował go zatrzymywać. To mogła być ich jedyna okazja.</p><p>Bellatrix wybuchnęła śmiechem, tak nagłym i niekontrolowanym, że młody czarodziej mimowolnie się cofnął. Pomyślał, że teraz naprawdę dużo bardziej przypomina jakiegoś drapieżnika niż człowieka.</p><p>- Nawet jeśli powiedziałabym wam wszystko co wiem, nie moglibyście już nic zmienić, w niczym pomóc – kobieta wbiła swoje przeszywające, czarne oczy w orzechowe odpowiedniczki Remusa – bo<em> twój </em>Syriusz nie żyje.</p><p>Słowa Bellatrix odbijały się echem w głowie mężczyzny, ale ich sens zdawał się zgubić gdzieś w korytarzach jego myśli i nie docierać tam gdzie powinien. Właściwie nie docierał już do niego żaden dźwięk; wiedział, że gdzieś obok czarownica nadal śmiała się opętańczo powtarzając jak zaczarowana, że <em>Syriusz Black nie żyje</em>, wiedział, że James również zaczął do niej krzyczeć i próbował wyrwać się Lily, która złapała go za rękę, wiedział, że Peter wyciągnął różdżkę, choć sam chyba nie do końca wiedział, co chce z nią zrobić, ale wszystko to działo się jakby za ścianą i zdawało się go nie dotyczyć. Czuł się jak w końcowej fazie snu, kiedy mara rozpływa się na jego oczach, ale nie jest jeszcze na tyle świadomy, żeby docierała do niego rzeczywistość.</p><p>Teraz się obudzę, pomyślał. Teraz się obudzę i Syriusz będzie obok. Zapyta co mi się śniło i czy to przez to wierciłem się w nocy. Zjemy śniadanie i pójdziemy do Potterów, a później nad rzekę, tak jak planowaliśmy i zapomnimy, że coś takiego w ogóle mi się przyśniło.</p><p>Ale sekundy mijały, a Remus wcale się nie budził. Obraz rozmywał się i potrzebna mu była chwila, żeby zrozumieć, że to nie dlatego, że za chwilę miał zobaczyć przed sobą rozczochrane włosy Syriusza, niepokój na jego twarzy i wspomnienie snu powoli znikające z oczu, tylko przez łzy zbierające się pod powiekami. Nawet one wydawały mu się nierealne i jakby wyrwane z kontekstu.</p><p>- Syriusz…- zaczął, ale nawet gdyby słowa nie uwięzły mu w gardle, nie dane byłoby mu skończyć, bo w tym momencie do zrujnowanego młyna wpadła smuga błękitnego światła zatrzymując się przed nimi, a właściwie przed Lily.</p><p>- Trop był właściwy, trafiliśmy na kryjówkę Śmierciożerców – patronus przemówił grzmiącym głosem Moody’ego – Pięcioro udało się nam aresztować i są teraz przesłuchiwani. Znaleźliśmy Blacka. Na to przynajmniej wygląda. Potrzebny jest ktoś kto mógłby go zidentyfikować, więc przerwij cokolwiek robisz i wracaj do siedziby. Wkrótce ktoś powinien się pojawić i zabrać cię do nas. Nie mogę podać naszego położenia, to zbyt ryzykowane - wydawało się, że tu wiadomość się skończy, ale zanim patronus rozpłynął się, jakby po chwili zawahania dodał – Niech Lupin i Potter nie przychodzą, Lily.</p><p>Odsłuchanie całej wiadomości nie mogło zająć dłużej niż kilkanaście sekund, ale tylko taka chwila nieuwagi wystarczyła Bellatrix. Jeszcze zanim zaklęcie zgasło na dobre, rozległ się głośny huk, resztki budowli zwaliły się Huncwotom na głowy, a czarownica zniknęła bez śladu.</p><p>- Szalonooki nas zabije – jęknął Peter, ale nikt nie zwrócił na to uwagi. James, kaszląc i rękami odganiając od siebie tumany kurzu, kierował się już szybkim krokiem do wyjścia, ale Lily zdążyła chwycić go za rękę.</p><p>- James…</p><p>- Nie mamy czasu, Lily…- twarz mężczyzny była cały czas odwrócona w kierunku lasu, ale z brzmienia jego głosu dało się rozszyfrować wszystkie ukryte na niej emocje.</p><p>- Słyszeliście Alastora, jesteście...jesteście pewni, że chcecie tam iść? Boże, słyszeliście Bellatrix...</p><p>- Nie można jej wierzyć – Remus starał się brzmieć pewnie, ale jego zachrypnięty głos wcale mu tego nie ułatwiał – Chcę...chcę zobaczyć ciało.</p>
  </div>
  