
  <div class="userstuff module" role="article">
    <h3 class="landmark heading" id="work">Chapter Text</h3>
    <p><strong>1. luku</strong><br/>
<br/>
"Kiitos muru, olet paras", Pansy Parkinson sanoi ja aivasti varmaan sadannen kerran sinä aamuna.<br/>
"Minä en kyllä ymmärrä, miksi et voi vain sopia uutta aikaa haastattelulle?" Draco nurisi ja katsoi flunssan kourissa sohvalla makaavaa parasta ystäväänsä ja kämppäkaveriaan.<br/>
"Siksi", Pansy pyöritti silmiään, "ettei herra Potterilla ole <em>aikaa</em> ja oli suorastaan ihme, että sain sovittua edes tämän tapaamisen. Joten ole kiltti, Draco, äläkä mokaa tätä. Minun maineeni on vaakalaudalla ja jos homma kusee, niin päätoimittaja ei anna minun kirjoittaa enää ikinä yhtään mitään meidän lehteen."<br/>
"Minä lupaan", Draco sanoi vaikka irvistikin sisäisesti, hän ei todellakaan ollut paras tyyppi tähän hommaan.<br/>
"Kiitos! Oletko muuten aivan varma, että haluat laittaa juuri tuon kravatin?" Pansy katseli arvosteleva katse silmissään Dracon asuvalintaa.<br/>
"Olen, tämä on paras krakani, kiitos vain", automaattisesti Draco oikaisi ryhtiään.<br/>
"En minä tarkoittanut sitä niin", Pansy kiirehti heti korjaamaan sanojaan. "Mutta herra Potter on hyvin tarkka omasta ulkonäöstään ja ajattelin, että ehkä..."<br/>
"Minä en ole menossa iskemään tätä sinun herra Potteriasi, vaan menen tekemään sen kirotun haastattelun hänestä – sinun puolestasi, jos saan muistuttaa."<br/>
"Hyvä on, hyvä on", Pansy nosti kätensä antautumisen merkiksi. "Mene nyt ennen kuin myöhästyt! Ja kiitos vielä!"<br/>
"Ole hyvä", Draco kumarsi hieman ivallisesti ennen kuin sulki oven kiinni perässään ja lähti harppomaan kohden juna-asemaa. Hänen ei todellakaan paranisi myöhästyä.<br/>
<br/>
Istuessaan junassa matkalla kohden Lontoota Draco hypisteli Pansyn lainaamaa nauhuria sekä kysymysliuskaa käsissään. Hänen täytyi olla hullu suostuessaan tähän, sillä eihän hän tiennyt mitään journalismista, se ei ollut hänen alansa, ei todellakaan. Hän opiskeli nyt neljättä vuotta arkkitehtuuria ja hän oli tottunut hahmottamaan rakennusten ääriviivoja ja niiden sisältöjä. Hän ei tiennyt kirjoittamisesta ja toimittamisesta mitään. Mutta Pansy oli hänen paras ystävänsä, oli ollut jo heidän ensimmäisestä koulupäivästään alkaen vuosia, vuosia sitten, joten hänen oli pakko auttaa tätä. Oli todella kurjaa, että Pansy oli sairastunut juuri nyt, tämän tärkeän haastattelun alla. Draco tiesi kyllä ystävänsä tähtäävän korkealle, ja tämä toivoi työskentelevänsä vielä jonain päivänä jossain Britannian merkittävimmistä sanomalehdistä. Totta kai Draco auttaisi ystäväänsä siinä missä pystyisi.<br/>
<br/>
Juna kolisi Paddingtonin asemalle ja Draco kiirehti vaihtamaan Lontoon metron keltaiseen linjaan, joka kiidätti hänet kohden Cityä ja Harry Potterin mahtavaa liikerakennusta. Draco ei tiennyt herra Potterista oikeastaan mitään. Pansy oli prepannut häntä pikaisesti aamulla, että Potter oli yksi nuorimpia ja menestyneempiä brittinuorukaisia koskaan. Tämän omaisuus oli tähtitieteellinen, minkä lisäksi Potter oli mukana tukemassa useaa eri hyväntekeväisyysjärjestöä. Lisäksi Potterilla oli jonkinlaiset siteet Oxfordin yliopistoon, mistä syystä Pansy olikin saanut sovittua haastattelun yliopiston omaan lehteen.<br/>
<br/>
Metroasemalla Draco pyöri hetken ennen kuin hoksasi mihin suuntaan hänen täytyisi lähetä, hän ei käynyt Lontoossa kovin usein sillä Oxford tarjosi kaiken mitä hän kaipasi. Eikä Lontoon City etenkään ollut hänelle tuttua seutua. Kadut olivat täynnä siististi pukeutuneita miehiä sekä kynähameissa ja korkeissa korkokengissä sipsuttavia naisia, monilla yllään tyylikkäät jakut ja käsivarrella keikkui joko aito muotilaukku tai tyylikäs kopio. Dracolla oli olo, ettei hän sopinut joukkoon hieman nuhjaantuneessa puvussaan, joka oli kuitenkin hänen parhaansa. Mutta Pansyn pyyntö oli tullut niin nopealla aikataululla, ettei Dracolla ollut aikaa lainata siistimpää vaatetta muualta. Sitä paitsi eihän hän ollut täällä itsensä vuoksi vaan edustamassa Pansya, eikä Potter varmasti vilkaisisi häneen kahta kertaa. Reippain askelein Draco otti suunnan kohden lasiseinäistä rakennusta jonka uumenissa häntä odottaisi tuo mystinen Harry Potter.<br/>
<br/>
</p>
<p></p><div align="center">
  <p>~ * ~</p>
</div><p><br/>
"Minulla, tai siis ystävälläni Pansy Parkinsonilla on sovittu tapaaminen herra Potterin kanssa", Draco selvitti komealle nuorukaiselle, joka päivysti kahdennenkymmenennen kerroksen aulan tiskin takana.<br/>
"Aivan", nuorukainen naputteli tietokonettaan ja hymyili sitten Dracolle tyypillistä asiakaspalveluhymyä. "Tätä tietä, olkaa hyvä."<br/>
<br/>
Kaikkialla oli siistiä ja kliinistä, ja uteliaana Draco katseli ympärilleen. Hänen ammattimainen katseensa huomasi, että sisustus oli pelkistetty mutta äärimmäisen kallis. Luultavasti joku Lontoon huippusisustajista oli käynyt luomassa ilmeen toimistoon. Aulan nuorukainen pysähtyi erään oven eteen ja avasi sen koputtamatta.<br/>
<br/>
"Herra Potter, kello kahden tapaaminen."<br/>
<br/>
Nuorukainen avasi ovea suuremmaksi ja viittasi Dracoa astumaan sisään. Juuri kun Draco oli sisällä ja ovi oli sulkeutunut hänen takanaan, hän kompastui maton kulmaan ja lensi pitkin pituuttaan mahalleen lattialle.<br/>
<br/>
"Neiti Parkinson?" syvä ääni kuului jostain Dracon yläpuolelta ja hän räpiköi kiireesti pystyyn.<br/>
"Minä olen neiti Malfoy", Draco kiirehti sanomaan ja punastui sitten hiusrajaansa myöten. "Tarkoitan siis herra Malfoy. Anteeksi, sir."<br/>
<br/>
Hermostuneena Draco pyyhki pölyjään vaatteistaan eikä uskaltanut katsoa edessään olevan miehen silmiin vaan tuijotti tämän kiiltäviä mustia kenkiä kuin ne olisivat olleet mielenkiintoisinta koko maailmassa.<br/>
<br/>
"Herra Malfoy?" Potterin matala ääni sai kylmät väreet juoksemaan pitkin Dracon selkärankaa ja hän värähti hieman äänen ansiosta.<br/>
"Niin, neiti Parkinson sairastui ja minä tulin hänen sijastaan tekemään haastattelun. Jos se vain sopii, sir?" Draco uskalsi viimein kohottaa hieman katsettaan ja hänestä tuntui kun joku olisi iskenyt häneltä ilmat pihalle.<br/>
<br/>
Miksi ihmeessä hän ei ollut googlettanut Harry Potteria ennen tapaamista? Tämä oli jotain aivan muuta kuin Draco oli odottanut. Potterin harmaa puku oli selvästi tehty mittatilaustyönä. Se istui täydellisesti tämän leveillä hartioilla ja laskeutui siististi kapealle lantiolle. Potterin tummat hiukset olivat sen näköiset kuin tämä olisi juuri noussut sängystä täydellisen panon jälkeen, ja syvän vihreät silmät tuikkivat huvittuneina pyöreäsankaisten silmälasien takana.<br/>
<br/>
"Sir?" Potterin äänessä oli huvittuneisuutta.<br/>
"Anteeksi", Draco painoi jälleen päänsä ja puri itseään alahuuleen. Tämä ei mennyt lainkaan niin kuin piti.<br/>
<br/>
Sitten Draco päätti ryhdistäytyä ja veti syvään henkeä. Hänen täytyi yrittää, ellei muuten niin Pansyn vuoksi.<br/>
<br/>
"Neiti Parkinson on hyvä ystäväni, ja hän sairastui ikävään flunssaan mutta ei tahtonut kuitenkaan peruuttaa tapaamista, sillä ymmärrettävästi aikataulunne on kiireinen ja uuden ajan sopiminen olisi ollut varmasti hankalaa. Niinpä hän pyysi minua tulemaan. Minulla on hänen laatimansa kysymykset ja nauhuri, ja jos sopii, niin neiti Parkinson kirjoittaa haastattelun puhtaaksi."<br/>
<br/>
Potter oli kuunnellut Dracoa toinen kulmakarva hieman koholla nojaten rennosti massiiviseen työpöytäänsä, joka oli todennäköisesti mahonkia tai jotain muuta hienoa ja kallista puuta.<br/>
<br/>
"Niin, ja minun nimeni on Draco Malfoy", Draco kiirehti vielä lisäämään ja ojensi typeränä kättään.<br/>
<br/>
"Harry Potter", kädenpuristus oli luja ja lämmin ja se oli viedä Dracolta jalat alta. Mikä ihme häntä oikein vaivasi?<br/>
<br/>
Äkkiä Draco tajusi, että Potter tuijotti häntä edelleen huvittunut katse silmissään, ja vasta silloin Draco ymmärsi päästää irti tämän kädestä, jota puristi edelleen lumoutuneena. Pieni hymy suupielessään Potter osoitti Dracolle tuolia mihin istuutua. Helpottuneena Draco lähes lysähti tuoliin ja huokaisi syvään.<br/>
<br/>
<em>Nyt ryhdistäydy piru vie! Tämä on tärkeää Pansylle ja sinä</em> et <em>mokaa tätä</em>. Draco sulki silmänsä, huokaisi vielä kerran rauhoittaakseen itseään, avasi silmänsä ja taitteli auki Pansyn kysymyslistan.<br/>
<br/>
”Voimmeko aloittaa?” Draco kysyi mahdollisimman tyynellä äänellä, hän pystyisi kyllä tähän.<br/>
”Heti kun olet valmis”, Potter nyökkäsi ja jäi odottamaan Dracon ensimmäistä kysymystä edelleen selvästi huvittuneen oloisena. Draco toivoi sydämensä pohjasta, että Pansyn kysymykset olisivat helppoja ja yksinkertaisia ymmärtää.<br/>
<br/>
"Krhm", Draco selvitti kurkkuaan. "Olette poikkeuksellisen nuori omistaaksenne näin valtavan bisnesimperiumin. Mikä on menestyksenne salaisuus?"<br/>
"Oletko tosissasi?" Potterin äänessä kuulsi selvä turhautuneisuus ja Draco kohotti katseensa.<br/>
"Anteeksi, Pansy on laatinut kysymykset, minä vain - "<br/>
"Elämäntarinani löytyy kyllä internetistä, ettekö ole tehnyt taustatöitänne herra Malfoy?" Potter keskeytti Dracon napakalla äänellä ja Draco nielaisi.<br/>
<br/>
Tämä oli ollut virhe, yksi helvetin iso virhe ja Pansy tulisi murhaamaan hänet. Draco puraisi jälleen alahuultaan ja mietti, mitä hänen pitäisi tehdä.<br/>
<br/>
"Hyvä on", Potter huokaisi yllättäen ja Draco nosti katseensa. Potterin silmissä näkyi jotain, mistä Draco ei aivan saanut kiinni, mutta hänen vastassaan muljahti vihreiden silmien porautuessa häneen, Dracosta tuntui kuin ne olisivat nähneet hänen sieluunsa saakka.<br/>
<br/>
"Olen saanut suuren osan omaisuudesta perintönä. Vanhempani kuolivat kun olin vuoden ikäinen, minkä jälkeen minut on kasvattanut kummisetäni. Hän on opettanut minulle sijoittamista ja liike-elämän saloja ja kai minulla on myös jokin luontainen taipumus haistaa sijoitusmarkkinat. Olemme sijoittaneet myös ristiin toistemme yrityksiin, sillä hän hallinnoi oman sukunsa suurta omaisuutta. Olet ehkä kuullut Musta Enterprisesta?"<br/>
<br/>
Mykkänä Draco pystyi vain nyökkäämään. Totta kai hän tiesi Mustan suvun, sillä hän oli itsekin kaukaista sukua kuuluisalle Sirius Mustalle, joka oli siis nähtävästi Harry Potterin kummisetä. Miksi Pansy ei ollut varoittanut häntä? Tämä ei mennyt lainkaan hyvin, Draco puri jälleen huultaan ja kuuli Potterin henkäisevän terävästi.<br/>
<br/>
"Seuraava kysymys", ääni oli tiukka.<br/>
"Aivan, selvä - " Draco rapisteli papereitaan. "Tuota, minkälaisen neuvon antaisitte nuorille, jotka haaveilevat pääsevänsä sijoitusalalle?"<br/>
"Onko sinulla yhtään oikeaa kysymystä?" Potter huokaisi pettyneenä ja Draco skannasi silmillään kysymyslistaa paniikin sykkiessä hänen sisällään.<br/>
"On, kyllä, hetki. Tässä: oletteko homo?"<br/>
<br/>
<em>Mitä vittua, Pansy?</em> Draco tunsi, kuinka hänen poskensa lehahtivat tulipunaisiksi ja hän nosti säikähtäneen katseensa Potteriin, joka tuijotti häntä ilmeettömästi takaisin.<br/>
<br/>
"Anteeksi", Draco änkytti. "Kuten sanoin, Pansy on tehnyt kysymykset ja minä vain - "<br/>
<br/>
Ovi avautui yllättäen ja Dracon ääni haipui pois.<br/>
<br/>
"Teidän seuraava tapaamisenne alkaa pian", aulan nuorukainen sanoi ovelta.<br/>
"Peru se", Potter sanoi irrottamatta katsettaan Dracosta. "Me emme ole vielä valmiita."<br/>
"Hyvä on herra Potter", nuorukainen sulki oven.<br/>
<br/>
Hiljaisuus laskeutui huoneeseen, ja Draco pureskeli jälleen huultaan täysin tietoisena siitä, että hän oli tällä hetkellä ehkä maailmankaikkeuden idiootein ihminen. Miksei hän ollut tutustunut kysymyspaperiin etukäteen? Hänellähän oli ollut koko junamatka aikaa. Henkisesti Draco löi itseään raskaalla moukarilla päähänsä. Oli ihme, ettei Potter ollut kutsunut vielä turvamiehiä viemään Dracoa pois.<br/>
<br/>
"Kyllä", Potter sanoi lopulta ja Draco katsoi häntä yllättyneenä.<br/>
"Anteeksi?" Draco oli hukannut keskustelun punaisen langan.<br/>
"Vastaus kysymykseesi, kyllä, minä olen homo", Potter sanoi. "Tai ehkä luokittelen itseni kuitenkin biseksuaaliksi."<br/>
"Aivan", Draco nielaisi.<br/>
"Mutta en ymmärrä, mitä tekemistä sillä on tämän haastattelun kanssa", Potter risti kätensä rinnalleen ja kohotti leukaansa.<br/>
"Niin, olet oikeassa. Minä poistan kysymyksen, tietenkin", Draco ryhtyi räpeltämään nauhurin kanssa kelatakseen äskeisen kohdan yli.<br/>
<br/>
"Entä sinä, herra Malfoy?" Potter kysyi.<br/>
"Mitä minusta?" Draco katsahti säikähtäneenä ylös.<br/>
"Jos minä jaan itsestäni henkilökohtaisia tietoja, niin eikö olisi reilua, että sinäkin kertoisit jotain itsestäsi. Vaikkapa juuri tuon seksuaalisen suuntautumisesi tai - "<br/>
"Minä olen homo", Draco möläytti ja punastui jälleen kerran.<br/>
"Tai mitä opiskelet?" Potter päätti Dracon äsken keskeyttämän lauseen kiinnittämättä huomiota mitään huomiota Dracon sanoihin.<br/>
<br/>
Hölmistyneenä Draco tuijotti Potteria. Hän oli aivan pyörällä päästään, että mitä oli tapahtumassa ja miksi. Hänenhän oli pitänyt esittää kysymyksiä.<br/>
<br/>
"Minä opiskelen arkkitehtuuria", Draco huomasi sanovansa.<br/>
"Oletko erikoistunut johonkin?" Potterin äänessä oli aitoa kiinnostusta.<br/>
"En ole vielä päättänyt", Draco sanoi hiljaa.<br/>
"Tiedäthän, että meillä on erittäin hyvä harjoitteluohjelma, ja etusijalla ovat tietenkin Oxfordin yliopiston opiskelijat", Potter totesi.<br/>
"En usko, että sopisin tänne", Draco hymähti hieman vaivaantuneena.<br/>
<br/>
Se, että hän oli vaatimattomista oloista lähtöisin, vaivasi häntä harvoin, mutta istuessaan täällä, kaiken tämän loiston keskellä, Draco ajatteli pitkästä aikaa, mitä olisi tapahtunut, ellei hänen perheensä olisi menettänyt koko omaisuuttaan vuosia sitten. Hänen isänsä oli ollut nuori ja typerä ja sijoittanut väärään yritykseen koko heidän omaisuutensa. Sitten kun tuo naamiaisasuja valmistava yritys oli mennyt konkurssiin, heidän kaikki rahansa olivat hävinneet kuin tuhka tuuleen, Draco oli oppinut pienestä pitäen, kuinka tulla toimeen vähällä ja osasi arvostaa jokaista pientäkin ylellistä asiaa elämässään.<br/>
<br/>
"Minä voisin hyvin kuvitella sinut työskentelemään tänne meille", Potter kallisti päätään ja katseli Draco tarkkaavaisesti ja jälleen kerran Draco värisi tutkivan katseen alla.<br/>
"Ai, niinkö?" Draco änkytti.<br/>
”Kyllä, mutta ymmärrän myös sinun kantasi. Yrityksemme osaa olla myös haastava ja vaativa”, Potterin katse porautui syvälle Dracon silmiin aivan kuin tämä olisi etsinyt jotain eikä Draco tiennyt, kuinka vastata siihen.<br/>
<br/>
Sitten Potter yllättäen suoristautui ja ojensi kätensä Dracolle, joka nousi hämmentyneenä tuolista.<br/>
<br/>
"Oli miellyttävää tutustua herra Malfoy", Potter kätteli Dracoa.<br/>
"Kiitos samoin", Draco vastasi hämmästyneenä ja räpytteli silmiään.<br/>
"Onnea opintoihisi, uskon että löydät vielä paikkasi", Potter sanoi ja viittasi Dracoa kohden ovea.<br/>
<br/>
Häkeltyneenä Potterin käytöksestä Draco asteli ovelle ja tunsi, kuinka Potterin käsi häälyi aivan hänen alaselkänsä kohdalla koskettamatta kuitenkaan Dracoa. Hissien luona Potter painoi nappia, ja he odottivat vaitonaisina hissin saapumista. Kun tuttu kilahdus kuului ja hissin ovet avautuivat, Draco tunsi viimein Potterin käden laskeutuvan alaselälleen kuin työntääkseen hänet sisälle hissiin. Hänen sydämensä jysähti ja hengitys salpautui hetkeksi kurkkuun. Potterin käsi tuntui polttavan puvuntakin kankaan läpi, ja Draco tunsi väreiden kulkevan pitkin kroppaansa. Sitten hetki oli ohi ja Draco astui hissiin.<br/>
<br/>
"Miellyttävää päivänjakoa - " Potter nyökkäsi ja lisäsi kuin puolivahingossa: "Draco."<br/>
"Harry", Draco henkäisi juuri kun hissin ovet liukuivat kiinni.<br/>
<br/>
Ulkona Draco huomasi, että oli unohtanut kysymyspaperinsa ylös. Onneksi hänellä oli kuitenkin nauhurinsa, vaikka tuskin siitä olisi mitään iloa, sillä Potter ei ollut vastannut kunnolla yhteenkään kysymykseen, joten Dracolla ei ollut mitään ajatusta, mitä Pansy hänelle sanoisi. Luultavasti tämä murhaisi hänet, ja se olisi aivan oikein Dracolle. Hän tiesi mokanneensa ja pahasti.<br/>
<br/>
Huokaisten raskaasti Draco lähti suunnistamaan kohden metroasemaa. Ehkä olisi sittenkin armollisinta, että Pansy tappaisi hänet, sillä Dracolla ei ollut mitään käsitystä, mitä juuri äsken oli tapahtunut. Potterin silmät ja niiden intensiivinen katse saivat Dracossa aikaan erittäin levottomia tunteita, eikä hän tiennyt miten hänen pitäisi käsitellä niitä. Tai sitten siitä oli aivan liian pitkä aika, kun kukaan oli kiinnittänyt Dracoon minkäänlaista huomiota. Se, että tuo kiinnostus ja huomio tulivat juuri Harry Potterin kaltaiselta ihmiseltä, sai Dracon sydämen hakkaamaan kiivaasti ja perhosparven lepattamaan hänen vatsassaan. Dracolla oli olo, että hän oli hetkeksi kurkottanut kohden aurinkoa ja polttanut sormensa, tai mahdollisesti jopa sydämensä, pahan kerran. Harry Potterin kaltaiset eivät olleet Draco Malfoyn tasoisia varten, sen Draco tiesi paremmin kuin hyvin.<br/>
<br/>
<br/>
</p>
  </div>
  