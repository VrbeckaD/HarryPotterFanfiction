
  <div class="userstuff module" role="article">
    <h3 class="landmark heading" id="work">Chapter Text</h3>
    
<p></p><div>
  <p><br/>
<span>Fleamont sorrise, osservando la tavola perfettamente apparecchiata dalle mani esperte di sua moglie Euphemia: non avrebbe potuto sperare in niente di più elegante e curato per un pranzo così importante. C'erano quattro calici di finissimo cristallo pronti ad essere riempiti con una delle migliori bottiglie di Vino Elfico che Fleamont aveva conservato per anni proprio per un'occasione simile, oltre ad un delicato servizio di piatti di porcellana che risaliva alla bisnonna di Euphemia. Dalla cucina si sprigionavano gli aromi delicati e appetitosi di quello che prometteva di essere il pranzo più succulento che fosse mai stato servito in casa Potter da svariati anni, ed Euphemia continuava a saltellare avanti e indietro tra la cucina e la sala da pranzo, come se fosse preoccupata che Alley, l'anziana e fedelissima elfa domestica che mai aveva bruciato un arrosto, mai aveva lasciato scuocere un risotto o sbagliato la quantità di sale in una zuppa, potesse distrarsi e trasformare il grosso tacchino ripieno che stava finendo di arrostire nel forno in una stopposa e amarissima coscia di Ippogrifo; o peggio ancora - e in questo caso forse i suoi timori potevano avere un minimo di fondamento - come se avesse paura che Fleamont potesse distruggere le delicate composizioni di agrifoglio e neve incantata che decoravano la tavola.</span><br/>
La sala da pranzo era stata tirata a lucido, Alley ed Euphemia avevano dato la caccia anche all'ultimo granello di polvere, e Fleamont dovette ammettere che quell'anno sua moglie si era davvero superata con le decorazioni natalizie: un enorme abete era stato incantato nell'angolo più lontano della sala, in modo tale che i suoi aghi scintillassero come se fossero bagnati di rugiada, e fra i rami, oltre a candele che sprigionavano una tenue luce azzurrata, si intravedevano festoni sontuosi, decorazioni di agrifoglio e stelle di Natale, e c'erano persino delle vere fate sedute mollemente nei punti più visibili.<br/>
Gli stipiti delle finestre e delle porte erano stati anch'essi decorati con ghirlande d'abete e vischio, e in ogni angolo c'erano gruppi di candele che ammorbidivano l'atmosfera con la loro luce calda e il loro profumo confortante.<br/>
Quando Euphemia entrò per l'ennesima volta nella sala da pranzo con la preoccupazione dipinta sul viso, Fleamont le afferrò i polsi, e, guardandola fissa nei suoi grandi occhi chiari che quarantacinque anni prima lo avevano fatto innamorare all'istante, sussurrò:<br/>
“Tesoro, ti prego, calmati, vedrai che andrà tutto bene. La casa è stupenda, e sono sicuro che il pranzo sarà ottimo”.<br/>
Euphemia prese a tormentarsi le dita paffute, facendo vagare lo sguardo lungo la tavola, come a volersi accertare che Fleamont non avesse scambiato di posto le posate del primo con quelle del dolce, poi ridacchiò, come fosse stata una ragazzina.<br/>
“Hai ragione, caro, è solo che ci tengo che James faccia una bella figura.”<br/>
Fleamont sorrise, comprensivo. Anche lui voleva che la sua famiglia facesse una bella figura, ma aveva paura che, se Euphemia avesse continuato in questo modo, sarebbero apparsi solo come dei vecchi snob attaccati solamente all'etichetta.<br/>
“Lo so, tesoro, ma non ti preoccupare, sono certo che sarà tutto perfetto. E poi, quella povera ragazza sarà dieci volte più nervosa di noi, dobbiamo cercare di metterla a suo agio.”<br/>
Euphemia annuì, decidendo finalmente di togliersi il grembiule e lisciandosi le pieghe della veste color carminio che aveva deciso di indossare per l'occasione.<br/>
Fleamont passò un braccio attorno alle spalle della moglie, con fare protettivo, e si avvicinò al davanzale della finestra che dava sull'ingresso della villa. Era una tersa mattinata di fine dicembre, e la neve che fino a qualche giorno prima era caduta incessantemente ricopriva il giardino in un manto uniforme e candido, ad eccezione del punto vicino all'ingresso di casa dove loro figlio e il suo migliore amico avevano ben pensato di inscenare una battaglia a palle di neve incantate il pomeriggio precedente, lasciando un'ampia porzione di prato gelato semi scoperto e distruggendo il vetro di una finestra della biblioteca.<br/>
Lungo il vialetto d'ingresso si potevano a malapena scorgere una serie di impronte scavate di fresco, e in lontananza, quasi in prossimità dell'imponente cancello in ferro battuto, sul candore della neve risaltava la figura eretta e dinoccolata di James, il loro unico figlio.<br/>
“Povera cara, è un vero peccato che sia costretta a viaggiare con quell'orribile autobus. Oh, se solo James ci avesse avvisati in anticipo, avremmo potuto chiedere di collegare in maniera straordinaria il suo camino alla rete della Metropolvere!”<br/>
Fleamont scosse la testa, ricordando con affetto la sera della Vigilia di Natale.<br/>
Come sempre, era stata una serata molto tranquilla: avevano cenato tutti insieme, Euphemia, Fleamont, James e la sua ombra inseparabile, Sirius, che per loro era ormai diventato come il secondo figlio che non avrebbero mai potuto avere. Da due anni ormai Sirius era una presenza fissa in casa Potter, ed Euphemia e Fleamont non potevano che esserne felici: i due ragazzi insieme erano praticamente incontenibili, ma James era entusiasta di non doversi più separare dal suo più caro amico, e i coniugi Potter conoscevano la terribile situazione che il povero Black era costretto a sopportare in casa sua, ed erano stati più che lieti di offrire un posto tranquillo e affettuoso al ragazzo.<br/>
Per tutte le vacanze James era sembrato loro strano, aveva la testa fra le nuvole e, stranamente, sembrava più tranquillo del solito. Aveva spedito e ricevuto più gufi di quanto non avesse mai fatto, ed ogni volta che riceveva posta si infilava la pergamena in tasca senza aprirla a tavola, scatenando l'ilarità di Sirius. Euphemia e Fleamont si erano scambiati sguardi significativi, ma non avevano fiatato: non sarebbero certo stati loro a forzare James a parlare, perché sapevano che, quando sarebbe stato il momento, lui avrebbe trovato il modo di aprirsi. James non parlava quasi mai dei suoi sentimenti, non di quelli che nascondeva dietro la maschera di giullare combinaguai, ma i suoi genitori sapevano cogliere anche i segnali più nascosti. br /&gt;<br/>
E James aveva scelto proprio la vigilia di Natale, quando le loro pance erano state ben riempite da una doppia porzione dell'ottima torta di mele di Alley e un certo intorpidimento stava iniziando ad avvolgere i due anziani coniugi. Schiarendosi la voce e passandosi ripetutamente le mani fra i capelli già scompigliati, James aveva detto:<br/>
“Ma', pa', sarebbe un problema se uno dei prossimi giorni invitassi a pranzo qualcuno?”<br/>
Sirius, che lo aveva guardato beffardo durante tutta quella fase in cui James aveva cercato di prendere coraggio, dovette soffocare una risata nella tazza di caffè ormai vuota che stringeva tra le dita. Fleamont ed Euphemia, sorridendo, fecero finta di non avere inteso nulla di strano dalle parole del figlio, e annzi, Euphemia disse, con il suo solito tono di voce carico di dolcezza.<br/>
“Nessun problema, tesoro, lo sai. Pensavo che Peter e Remus fossero entrambi in viaggio con le loro famiglie...”<br/>
Sirius riemerse dalla sua tazza di caffè, lanciando a James un ghigno allusivo, poi fissò ostentatamente i suoi grandi occhi scuri nel fuoco del caminetto, come se volesse fondersi con esso.<br/>
In un tono fintamente casuale, che non ingannò né Fleamont né Euphemia, James aggiunse:<br/>
“Oh, sì, loro non fanno in tempo a passare. In realtà si tratta di... di Lily Evans, visto che quest'anno mi ha dato un po' di ripetizioni di pozioni  mi sembrava giusto invitarla”.<br/>
Quando finì di parlare, Fleamont si accorse che il viso magro e appuntito di suo figlio aveva assunto una bella tonalità rosa acceso, mentre Sirius si stava mordendo le labbra per non scoppiare a ridere.<br/>
James non volle più tornare sull'argomento, ma era chiaro che con quelle parole si era tolto un grosso peso dallo stomaco.<br/>
Fleamont ed Euphemia si resero conto appieno di quanto serio fosse quell'invito a pranzo solo quando scoprirono che Sirius non sarebbe stato presente, perché ne avrebbe approfittato per andare a trovare la famiglia di sua cugina Andromeda.<br/>
Quella notte, stringendo a sé dolcemente la moglie, Fleamont aveva commentato:<br/>
“Deve essere proprio una cosa seria, se riesce a dividere quei due”.<br/>
In effetti doveva trattarsi davvero di un invito importante per James, perché da quel giorno aveva preso a schiarirsi spesso la voce scompigliandosi i capelli, e con un'intonazione studiatamente casuale aveva cominciato a lanciare avvertimenti e richieste.<br/>
“Oh, ma', non preparare niente con i peperoni, Lily sarebbe troppo educata per rifiutarli, ma è allergica.”<br/>
“Papà, non cominciare a chiedere che lavoro fanno i suoi genitori, sono babbani!”<br/>
“Lily è Prefetto, però non credo che abbia voglia di parlare di scuola anche durante le vacanze, quindi non statele troppo addosso su questo!”<br/>
“Non esagerate come al solito con l'etichetta, non vorrei che Lily si sentisse in imbarazzo”<br/>
“Non iniziate a parlare di cose noiose come il Ministero e quant'altro, siamo in vacanza!”<br/>
Aveva smesso con queste raccomandazioni nervose solamente quando Sirius, roteando gli occhi, aveva esclamato:<br/>
“Signori Potter, se James continua così non potrete più parlare di niente, quindi credo che un buon argomento di conversazione potrebbe essere un commento dettagliato dell'album di fotografie del piccolo Jaimie. Mi pare di ricordare una bellissima foto del primo bagnetto che sono certo Lily apprezzerebbe”.<br/>
I due ragazzi avevano lasciato la stanza rincorrendosi, e i coniugi Potter si erano sorrisi, complici.<br/>
<br/>
Fleamont ed Euphemia, nonostante il nervosismo, erano contenti di conoscere questa Lily: per quel poco che avevano potuto capire, era una brava ragazza, una studentessa modello, Prefetto e Caposcuola, e i due coniugi non potevano fare a meno di chiedersi se fosse merito di Lily se quell'anno avevano ricevuto pochissime lettere di lamentele per le bravate di James. Anche i suoi voti erano migliorati, dunque se questa era l'influenza che Lily aveva su James, non potevano che esserne felici. Ma soprattutto, anche se James non ne aveva parlato apertamente, avevano visto quanto lui fosse felice, e qualunque persona potesse far sorridere James in quel modo era la benvenuta nella casa e nella famiglia Potter.<br/>
“Credo sia arrivata, cara.”<br/>
Disse Fleamont, osservando una figura esile che scendeva a passi incerti da un imponente autobus viola acceso.<br/>
Euphemia sobbalzò, controllò un'ultima volta la tavola e cominciò a lisciare le pieghe della veste del marito, osservando dalla finestra le sagome di James e di quella sconosciuta avvicinarsi lentamente. I due coniugi sorrisero, notando che i ragazzi si stavano tenendo per mano.<br/>
Ben presto sentirono la porta aprirsi al piano terra, e la voce un po' più alta del solito di James dire:<br/>
“Dammi pure il cappotto, ci penso io”.<br/>
Dopo un attimo, sentirono i passi dei due ragazzi e le loro voci soffocate salire le scale e rimbombare nel corridoio.<br/>
La porta si aprì, e gli occhi dei coniugi Potter scivolarono dalla figura impacciata e tesa di James a quella della ragazza che gli stava accanto: Lily Evans aveva un viso dolce, un'espressione amichevole leggermente venata da una nota di nervosismo, ma sorrise non appena incrociò lo sguardo di Fleamont ed Euphemia.<br/>
“Ecco, lei è Lily. Lily, loro sono i miei genitori”.<br/>
Fleamont Potter avanzò verso quella ragazza dai lunghi capelli rossi raccolti in una coda di cavallo, e quando le strinse la mano, notò che aveva due grandi, ridenti occhi verde smeraldo.<br/>
“Benvenuta, Lily, siamo contenti di conoscerti”<br/>
Euphemia prese presto il posto del marito, sorridendo radiosa alla ragazza, che se ne restava impacciata sulla porta della sala da pranzo.<br/>
“E' un piacere conoscerti, Lily. Vieni dentro, c'è aria sulla porta, vieni a scaldarti. Com'è andato il viaggio? Avremmo voluto collegare casa tua alla rete della Metropolvere, perché trovo il Nottetempo insopportabile, ma James ci ha avvisato della tua visita solo pochi giorni fa, il solito disorganizzato, e...”<br/>
Con una risata, Fleamont posò una mano sul braccio della moglie, interrompendola:<br/>
“Tesoro, lasciala respirare un secondo!” poi, rivolgendosi a Lily, aggiunse:<br/>
“Scusala, vuole solo cercare di metterti a tuo agio. Accomodati pure, il pranzo sarà pronto tra un attimo”.<br/>
I quattro avanzarono verso la tavola imbandita, e James, con uno scatto nervoso, scostò la sedia di Lily per farla accomodare. La ragazza lo guardò con le sopracciglia aggrottate, come se fosse sorpresa da quel gesto insolitamente educato e galante, ma sorrideva. Fleamont notò che James era stranamente taciturno, e si stupì a pensare a quando fosse stata l'ultima volta che aveva visto suo figlio così silenzioso: forse solo quando si era preso quella brutta Faringite Fatata attorno ai dodici anni.<br/>
“Cara, James mi ha detto che sei allergica ai peperoni, ma ti prego di non sentirti in obbligo di mangiare alcunché, ti assicuro che non c'è nessun problema!”<br/>
“Mamma!”<br/>
Esclamò James, con gli occhi spalancati. Lily si voltò a guardare James, scuotendo la testa:<br/>
“E da quando io sarei allergica ai peperoni?”<br/>
James si strinse nelle spalle, guardando l'ondeggiare delle candele sull'albero di Natale.<br/>
“L'anno scorso non eri stata male, dopo averli mangiati?”<br/>
Lily scoppiò a ridere, una risata argentina e piena di calore.<br/>
“Sì, ma solo perché la tua ombra ha sbagliato mira con quella fattura Svuotapancia. Cosa che peraltro gli è costata una settimana di punizione a ri-etichettare libri con Madama Pince”.<br/>
James arrossì vagamente, grattandosi la testa.<br/>
“Oh, hai ragione. Be', in ogni caso ho pensato che magari ti è rimasto un brutto ricordo e non hai voglia di mangiarli”<br/>
Lily sospirò, scuotendo di nuovo la testa, e si rivolse ad Euphemia:<br/>
“Non si preoccupi, Mrs Potter, ho uno stomaco di ferro.”<br/>
Presto l'imbarazzo iniziale si sciolse, e i coniugi Potter dovettero constatare che Lily era veramente una ragazza eccezionale, brillante ed educata, capace di tener testa a James con dolcezza e determinazione. La conversazione scivolò in maniera naturale, James si riscosse dall'imbarazzo in cui era precipitato e tornò ad essere il ragazzo allegro e sfrontato di sempre, mentre Euphemia e Fleamont Potter si interessarono sinceramente ai racconti di Lily su come i suoi genitori restassero sempre stupiti da quello che lei diceva loro del mondo magico, e a loro volta i Potter si ritrovarono a raccontare episodi buffi dell'infanzia di James, scatenando le proteste del ragazzo e le risate di Lily.<br/>
Quando anche l'ultima briciola di una monumentale torta Pavlova sparì, Fleamont seguì Euphemia in cucina, con la scusa di aiutarla a lavare i piatti, per lasciare un po' soli i due ragazzi.<br/>
“Che ne dici?”<br/>
Chiese alla moglie, anche se dal sorriso entusiasta della donna Fleamont poteva già intuire la risposta.<br/>
“Dico che il nostro James è molto fortunato. Questa Lily è una ragazza d'oro, e io non avrei mai pensato di vedere James, il ragazzo che finisce in punizione una sera sì e l'altra pure, guardare una ragazza in quel modo”.<br/>
Fleamont annuì, ripensando agli sguardi a dir poco adoranti che James aveva lanciato a Lily.<br/>
“Le ha addirittura scostato la sedia. Lui, che se lo lasciassimo fare mangerebbe con i piedi sul tavolo.”<br/>
Euphemia sorrise dolcemente al marito, sussurrando:<br/>
“Sai, l'ultima volta che ho visto degli occhi come i suoi guardare una ragazza in quel modo è stato circa quarantacinque anni fa, quando un certo pozionista mi pregava di accompagnarlo a passeggiare lungo le rive di un laghetto di montagna...”<br/>
Gli occhi di Fleamont per un attimo si velarono della nostalgia e dei ricordi della sua gioventù, e strinse con affetto le braccia attorno alla vita di Euphemia.<br/>
“Ahi ahi, allora la situazione è più grave del previsto. Se davvero lo sguardo è quello, temo che il nostro Jaimie non potrà più tornare indietro”.<br/>
<br/>
Quando i due coniugi Potter tornarono nella sala da pranzo, James e Lily erano in piedi accanto alla stessa finestra da cui poche ore prima la coppia più anziana dli aveva visti arrivare alla villa. James, alle spalle di Lily, le cingeva delicatamente la vita con le braccia, e la ragazza, la testa abbandonata mollemente sul petto di James, fissava con aria sognante un punto lontano in mezzo alla neve. James le stava sussurrando  qualcosa che i Potter non riuscivano ad udire, e sul viso di Lily sbocciò un sorriso radioso.<br/>
Non appena si accorsero della presenza di Fleamont ed Euphemia, i due ragazzi si staccarono con un sobbalzo, ma un secondo dopo James si fece serio in volto e, guardando fisso i suoi genitori, cinse con un braccio le spalle di Lily, attirandola a sé. La ragazza arrossì, ma vedendo i sorrisi sui volti di Euphemia e Fleamont Potter si lasciò un po' andare, appoggiandosi a James.<br/>
Fleamont ed Euphemia si guardarono negli occhi, e in quel momento tutti e quattro non ebbero bisogno di dire nemmeno una parola: i Potter sapevano che James, per quanto sbruffone ed estroverso potesse mostrarsi davanti agli amici, non avrebbe mai affrontato direttamente l'argomento, spiegando apertamente le cose ai suoi genitori. Aveva presentato Lily Evans come la compagna di scuola che l'aveva aiutato a migliorare i suoi voti in Pozioni, ma con quel semplice gesto, stringendo a sé Lily davanti a loro, stava dicendo tutto. Stava dicendo tutto a Lily, e stava dicendo tutto ai suoi genitori.<br/>
Euphemia si asciugò furtivamente una gioiosa lacrima che stava per fare capolino fra le lunghe ciglia chiare, e Fleamont si diresse risoluto a stappare quella famosa bottiglia di Vino Elfico conservata per le occasioni speciali.<br/>
Riempì quattro calici, e guardando i due giovani sorridenti ancora stretti l'uno all'altra, disse semplicemente:<br/>
“<em>Alle persone che si amano</em>.”<br/>
</p>
</div>
  </div>
  