
  <div class="userstuff module" role="article">
    <h3 class="landmark heading" id="work">Chapter Text</h3>
    <p> </p><p>     “เซฟ…”</p><p> </p><p>    “ได้ยินที่ฉันเรียกรึเปล่า เซฟ!!”  เสียงเล็กๆของเด็กสาวคนหนึ่งเปลี่ยนจากราบเรียบไปเป็นการตะโกนเพื่อเรียกความสนใจของเด็กหนุ่มเจ้าของชื่อที่อยู่ตรงหน้า</p><p> </p><p>    “อยู่ใกล้กันขนาดนี้ทำไมต้องตะโกนด้วยล่ะ เธอจะทำให้หูฉันพังหมดรู้มั้ย”  คนที่ถูกตะโกนใส่สะดุ้งสุดตัวก่อนจะหันกลับมาอย่างช้าๆ พร้อมกับซ่อนของบางอย่างไว้ข้างหลังให้แนบเนียนที่สุด</p><p> </p><p>     “ก็ฉันเรียกชื่อเธอตั้งหลายรอบแล้วแต่เธอไม่ยอมตอบซะที ฉันก็เลยต้องตะโกนน่ะสิ เฮ้อ มัวยืนเหม่อคิดถึงอะไรอยู่หรอ”</p><p> </p><p>     “อ..อ้าวหรอ…ขอโทษนะ…”  เด็กหนุ่มร่างสูงลูบศีรษะ ก่อนจะพูดต่อไปอย่างลำบาก “…เอ่อคือฉัน… อยากจะ…เอ่อ…” เขาก้มหน้าลงเล็กน้อยและแอบถอนหายใจเฮือกใหญ่</p><p> </p><p>     ‘เป็นอะไรไปนะเรา กะอีแค่จะชวนเธอไปเที่ยวด้วยกันก็ยังไม่กล้า งั้นที่ซ้อมพูดมาก็ไม่ได้ช่วยอะไรเลยสินะ’ เขากัดริมฝีปากและกำมือแน่นอย่างผิดหวังในตัวเอง แต่ก็พยายามไม่แสดงสีหน้าและความรู้สึกที่ทั้งตื่นเต้นและกังวลใจออกมา ถึงกระนั้นก็ไม่พ้นสายตาของเด็กสาวผมแดงที่อยู่ตรงหน้าเขาไปได้</p><p> </p><p>      “เธออยากจะบอกอะไรฉันรึเปล่า” เด็กสาวเอียงหน้าและยิ้มบางๆให้เขา ‘ให้ตายสิ ความกล้าที่มีอยู่น้อยนิดของฉันมันหายไปไหนหมดนะ ไม่นะ! ฉันไม่ใช่คนขี้ขลาด ไม่ใช่!! ’ เขาตะโกนก้องในใจราวกับกำลังเอาชนะกับคนที่มาดูถูกเขาอยู่</p><p> </p><p>     “ลิลี่…ฉันอยากจะชวนเธอ…ไปฮ็อกซ์มี้ตด้วยกันวันนี้…จะได้มั้ย” เด็กหนุ่มรวบรวมความกล้าที่มีเค้นเสียงออกมาให้คนตรงหน้าได้รับรู้ถึงสิ่งที่เขาต้องการจะบอกมากที่สุดก่อนจะพูดทิ้งท้ายด้วยเสียงที่เบาจนเกือบเป็นการพึมพำกับตัวเองซะมากกว่า“หวังว่าเธอคงไม่รังเกียจที่จะไปกับฉันนะ”</p><p> </p><p>     “ในที่สุดก็พูดออกมาได้แล้วนะ แน่นอน ฉันดีใจมากที่เธอเป็นคนมาชวนฉันด้วยตัวเอง ” เธอยิ้มด้วยความดีใจเป็นที่สุด ก่อนจะเอามือเรียวเล็กยื่นไปลูบใบหน้าขาวซีดที่ตัดกับสีแดงระเรื่อที่แผ่ซ่านของเพื่อนหนุ่มตรงหน้าเพราะความเก้อเขิน  “และฉันก็ไม่เคยรังเกียจที่จะอยู่กับเธอ เซฟ”</p><p> </p><p>     “ลิลี่…” เขาเงยหน้าขึ้นมามองเธอทันที แทบไม่เชื่อหูกับสิ่งที่ตัวเองได้ยิน ลิลี่ดีใจที่เขาชวนเธอไปเที่ยวงั้นหรอ แล้วยังบอกว่าไม่รังเกียจที่จะอยู่กับเขาอีก ถ้าฟังไม่ผิดเหมือนเธอจะเลือกใช้คำว่า อยู่กับเขา ไม่ใช่คำว่า ไปกับเขาซะด้วยสิ! ความรู้สึกในใจตอนนี้มันทั้งดีใจและตื่นเต้นเอ่อล้นขึ้นมาจนเก็บไว้ไม่อยู่ บ้าจริง แค่นี้น้ำตาก็ต้องไหลด้วย แต่ว่ามันก็เป็นน้ำตาแห่งความดีใจที่ไหลออกมาอย่างไม่ต้องปิดบัง เขายกมือขึ้นปาดมันทิ้งไปและยิ้มตอบเพื่อนสาวจากหัวใจที่เปี่ยมด้วยความสุข</p><p> </p><p>     บรรยากาศของฮ็อกซ์มี้ตวันนี้เต็มไปด้วยบรรดาพ่อมดแม่มดทั้งหลาย  สังเกตได้ว่าส่วนใหญ่จะเดินจูงมือกันมาเป็นคู่ ร้านค้าเกือบทุกร้านต่างก็ตกแต่งด้วยดอกไม้สีสันสวยงามและที่ขาดไม่ได้ก็คือกุหลาบที่มีหลายสีคละกันในช่อ</p><p> </p><p>     “เธออยากจะไปไหนก่อนดีล่ะ” เด็กหนุ่มเอ่ยถามขณะที่เขาเดินจูงมือเธอเดินมาตามทางเรื่อยๆ                 </p><p> </p><p>    “ฉันมีที่ๆนึงอยากจะไปน่ะ”</p><p> </p><p>     “หืม? ไปไหนหรอ” เจ้าของเสียงทุ้มทำท่าครุ่นคิดอย่างแปลกใจ</p><p> </p><p>     “ตามฉันมาก็แล้วกัน” คราวนี้เด็กสาวเปลี่ยนมาเป็นคนจูงมือเขาแทนและกิ่งเดินกึ่งวิ่งไปตามทางจนพ้นจากฮ็อกซ์มี้ต ตรงหน้าเป็นสุสานของพวกพ่อมดแม่มด รวมทั้งพวกมักเกิ้ลบางส่วนที่อาศัยอยู่ในโลกเวทย์มนต์แห่งนี้ด้วย พวกเขาเดินตามทางเดินเล็กๆในสุสานไปเรื่อยๆ ก่อนจะหยุดอยู่หน้าป้ายหลุมศพป้ายหนึ่ง ร่างเล็กนั่งยองๆก่อนจะเสกคาถาแอ็กซิโอ้ และหยิบดอกลิลี่วางไว้ที่ป้ายนั้น </p><p> </p><p>     “คุณพ่อคุณแม่ หนูมาเยี่ยมแล้วนะคะ อ้อ นี่เซฟ..เซเวอรัส เพื่อนคนพิเศษของหนู ถ้าเป็นไปได้หนูอยากจะให้รู้จักแล้วก็เจอเขาสักครั้งจัง”ลีลี่ยิ้มอย่างเศร้าสร้อยเมื่อเธอมองที่ป้ายหน้าหลุมศพของผู้จากไปที่ได้ชื่อว่าเป็นพ่อและแม่</p><p> </p><p>     “พ่อแม่ของเธอเสียทั้งคู่เลยหรอ ฉันเสียใจด้วยนะ”</p><p> </p><p>     “อืม ไม่เป็นไร เธอยังโชคดีนะที่มีพ่อแม่อยู่”</p><p> </p><p>     “ไม่หรอก แม่ฉันเสียตั้งแต่ฉันยังเด็ก ส่วนพ่อถึงจะอยู่แต่ก็เหมือนกับไม่มี พักหลังๆเค้ามีปากเสียงกับแม่ตลอด และไม่เคยใส่ใจฉันอีกเลยตั้งแต่วันที่แม่จากไป…เอ่อ ฉันว่าฉันคงพูดมากไปแล้ว”</p><p> </p><p>     “ฉันเสียใจกับเธอเรื่องแม่ด้วยนะ ดูเหมือนเธอคงไม่อยากพูดถึงเรื่องพ่อเท่าไหร่ ”</p><p> </p><p>     “ไม่เป็นไรเช่นกัน  ลืมเรื่องนี้ไปซะเถอะ”</p><p> </p><p>     เซฟลุกขึ้นและเดินตามลิลี่กลับไปตามเส้นทางเดิมที่มุ่งสู่ฮ็อกซ์มี้ต พวกเขาใช้เวลาทั้งวันของวันเสาร์ไปกับการเดินเล่นในฮอกซ์มี้ต แวะซื้อของใช้จำเป็นที่ร่อยหรอและเดินดูของจำพวกกิฟต์ช้อปไปเรื่อยๆ จนมาหยุดที่ร้านๆหนึ่ง ลิลี่เดินนำเขาเข้าไปด้านใน ร้านนี้ขายแต่เสื้อคลุมและชุดของพ่อมดแต่เธอก็มั่นใจที่จะพาเขาเข้ามาและมองดูเสื้อคลุมทุกแบบอย่างสนใจ แน่นอนว่าเธอกำลังครุ่นคิดอะไรอยู่ เขาส่ายหน้าน้อยๆอย่างสงสัย ‘เธอจะซื้อเสื้อพวกนี้หรอ แล้วจะเอาไปให้ใครล่ะ’</p><p> </p><p>     “เซฟ เธอลองใส่ชุดนี้ดูสิ”</p><p> </p><p>     “เอ๊ะ ทำไมล่ะ”</p><p> </p><p>     “ลองเถอะน่า” ลิลี่หยิบชุดๆหนึ่งมาให้ พยายามยัดเยียดให้ลองใส่ให้ได้ เขารู้ว่าไม่มีประโยชน์ที่จะเถียง นอกจากจะถือชุดนั้นมาและเข้าไปลองอย่างว่าง่าย และสักพักนึงก็จัดการใส่ชุดสีดำ    ชุดนั้นและออกมาจากห้องลองเสื้อ       </p><p> </p><p>      เซเวอร์รัส เด็กหนุ่มร่างผอมสูง ใบหน้าขาวซีด และผมสั้นเป็นมันกลับดูดีอย่างไม่น่าเชื่อในชุดแบบนี้ เสื้อคอจีนสีขาวด้านใน ด้านนอกเป็นเสื้อคอจีนสีดำและคลุมทับด้วยเสื้อคลุมสัมผัสแบบกำมะหยี่ กางเกงขายาวสีดำพอดีกับขายาวของเขา เห็นได้ชัดว่าเขาเหมาะกับชุดสีดำล้วนอย่างไม่ต้องสงสัย คนตรงหน้าเธอตอนนี้ไม่เหมือนเซฟที่เธอรู้จัก เขาไม่ได้ดูอ่อนแออย่างที่เขาเป็นหรืออย่างที่เธอเคยเห็น แต่กลับแลดูภูมิฐาน น่าเกรงขาม ดูมีพลังอำนาจ และลึกลับราวกับพ่อมดผู้ยิ่งใหญ่คนหนึ่งก็ว่าได้</p><p> </p><p>      “เธอดูดีมากเลยเซฟ”   ลีลี่เอ่ยชมเซฟและมองเขาอย่างทึ่งๆ และไม่ค่อยอยากจะยอมรับเท่าไหร่นักว่าเธอก็แอบกลัวเซฟในแบบที่เธอเห็นในตอนนี้เพราะเขาดูเหมือนพวกพ่อมดศาสตร์มืดมากกว่า ซึ่งเธอหวังว่าเขาคงจะไม่เลือกเดินทางสายนั้น แต่ก็รู้สึกว่าเขาหล่อมากและดูเหมือนเป็นคนที่พึ่งพาได้มากทีเดียวเมื่ออยู่ในชุดที่น่าเกรงขามแบบนี้</p><p> </p><p>     “จ…จริงหรอ”</p><p> </p><p>     “อื้อ ดูดีมากจริงๆ นะ แล้วฉันก็ซื้อชุดนี้ให้เธอเป็นของขวัญแล้วด้วย”</p><p> </p><p>     “อ๊ะ เดี๋ยวสิ ชุดนี้มันแพงมากนะ ทำไมเธอถึงซื้อให้ฉัน เธอไปเอาเงินมากขนาดนี้มาจากไหนกัน ไม่ดีหรอกฉันเกรงใจเธอมากนะ ฉันคงรับไว้ไม่ได้ อีกอย่าง…คนน่ารังเกียจอย่างฉัน…ไม่คู่ควรที่เด็กสาวผู้เป็นที่ชื่นชมของใครหลายๆคนอย่างเธอจะมาซื้อของขวัญอะไรให้หรอกนะ” ที่จริงเขาตั้งใจจะพูดว่าเขามันไม่คู่ควรที่จะได้รับความสนใจจากเธอเลยแม้แต่จะชายตามองด้วยซ้ำ</p><p> </p><p>     “ถ้าเธอยังพูดว่าตัวเองเป็นคนน่ารังเกียจอีกล่ะก็ ฉันจะโกรธและไม่พูดกับเธออีกนะ”</p><p> </p><p>     “ฉันขอโทษ”</p><p> </p><p>     “จะขอโทษทำไม เธอต้องขอบคุณฉันต่างหากล่ะ”</p><p> </p><p>     “เอ๊ะ อ๋อ ขอบใจมากนะลี่ลี่ที่เธอซื้อชุดนี้ให้เป็นของขวัญกับฉัน ฉันจะต้องเก็บมันไว้อย่างดีเลยล่ะ แต่ว่าเธอยังไม่ได้ตอบเลยว่าซื้อให้เนื่องในโอกาสอะไร”</p><p> </p><p>     “ฉันจะดีใจมากกว่านี้ถ้าเธอใส่มันนะเซฟ”ลิลี่ยิ้ม เอามือทั้งสองข้างมาคล้องคอของเขาและยื่นหน้าเข้ามากระซิบที่หูเบาๆ ลมหายใจอุ่นๆที่เป่ารดใบหู ทำให้เขาเข่าอ่อนจนแทบจะทรุดลงไปกองกับพื้น  “ถือว่าเป็นคำขอของฉัน สำหรับวันวาเลนไทน์ปีนี้”  เธอลดใบหน้าออกมามองหน้าของเขาแทนก่อนจะยิ้มอย่างอ่อนโยน</p><p> </p><p>      “ลิลี่…”ดวงตาสีรัตติกาลของเขาเบิกกว้างอย่างประหลาดใจระคนดีใจอย่างบอกไม่ถูกกับการกระทำและคำพูดของเด็กสาวที่เป็นนับว่าเป็นคนพิเศษของตัวเอง  ดวงตาสีเขียวมรกตของเธอที่จ้องมาทำให้เหมือนต้องมนต์สะกด ทั้งมีเสน่ห์ลึกล้ำชวนหลงใหลจนไม่อาจที่จะละสายตาออกไปจากดวงตาแสนสวยคู่นี้ได้ ยิ่งมองก็ยิ่งทำให้เขาปรารถนาที่จะได้ครอบครองเจ้าของดวงตาสีมรกตและรอยยิ้มที่สดใสและอบอุ่นนี่แต่เพียงผู้เดียว</p><p> </p><p>     พวกเขาออกจากร้านขายเสื้อและเดินตามทางไปเรื่อยๆ ระหว่างทางพ่อมดแม่มดทั้งหลายต่างเหลียวมองดูเขาด้วยความสนใจ บ้างก็มองเขาอย่างทึ่งในรูปลักษณ์ใหม่ของเขาในชุดสีดำล้วน   ‘เท่ชะมัด’ มีเสียงชื่นชมมายังตัวเขาอยู่ไม่น้อยเลย เขาเพิ่งเข้าใจว่าทำไมลิลี่พยายามจะให้เขาใส่ชุดนี้ เธออยากให้เขาได้รับคำชมจากผู้คนทั้งหลายที่มองมาเพื่อทำให้เขามีความมั่นใจในตัวเองสินะ</p><p> </p><p>     ทั้งสองเดินไปเรื่อยๆ และตัดสินใจแวะเข้าร้านฮันนี่ดุ๊ก พวกเขาเลือกใช้เวลาครึ่งวันที่เหลืออยู่ในร้านเล็กๆแต่บรรยากาศอบอุ่นแบบที่คุ้นเคย วันนี้ร้านตกแต่งประดับประดาให้เข้ากับเทศกาลแห่งความรักเป็นพิเศษ รายการขนมหวานและเครื่องดื่มก็มีเมนูพิเศษเพื่อคู่รักโดยเฉพาะ เซฟเลือกสั่งดาร์กช็อกโกแลต ลิลี่เลือกไอศกรีมสตรอเบอร์รี่ เขานิ่งไปสักพักเหมือนกำลังครุ่นคิดบางอย่างก่อนจะโพล่งขึ้นมาทำลายความเงียบซะเอง</p><p> </p><p>     “ที่จริง…ฉันมี…ของขวัญจะให้เธอเหมือนกันนะลิลี่” </p><p> </p><p>     “จริงหรอ!” เธอทำเสียงตื่นเต้น</p><p> </p><p>     “อือ แต่เธอต้องหลับตาก่อนนะ”</p><p> </p><p>     “ก็ได้”</p><p> </p><p>     เขาบอกให้ลิลี่หลับตาลงได้แล้ว แต่ก็ยังไม่วางใจคอยแอบมองว่าเธอจะแอบดูตอนที่เขาเอาของขวัญออกมาให้เธอรึเปล่า สักพัก เขาหยิบของบางอย่างออกมาจากเสื้อตัวเก่งที่เขาใส่ตอนก่อนมาที่ฮ็อกซ์มี้ตและเอาไปคล้องคอของเด็กสาวร่างเล็ก</p><p> </p><p>     “นี่เป็นขวัญเล็กๆน้อยๆจากฉัน หวังว่าเธอคงจะชอบนะ”</p><p> </p><p>     “ว้าว ผ้าพันคอนี่นา สวยจัง” เธอลูบผ้าพันคอที่ได้รับมาอย่างเบามือ เส้นไหมที่ถักทอออกมาเป็นผลงานช่างนุ่มเหลือเกิน ผ้าพันคอสีเหลืองคาดแดงเป็นสีของบ้านกริฟฟินดอร์ที่เธออยู่ แต่ที่ปลายทั้งสองด้านมีตัวอักษรย่อปักอยู่ ‘S.S &amp; L.E’</p><p> </p><p>     “เซเวอรัส สเนป และ ลิลี่ เอฟเวนส์ ”เขาพูดราวกับรู้ว่าเธอสงสัยความหมายของตัวอักษรนั้น “ฉันตั้งใจถักผ้าผืนนี้ให้เธอตลอดช่วงเวลาปิดเทอมสองเดือน ฉันอยากให้เธอได้ใช้และหวังว่าจะชอบมันบ้างไม่มากก็น้อย ”</p><p> </p><p>     “ขอบคุณมากนะเซฟ ดีใจจังที่เธอตั้งใจถักเพื่อเป็นของขวัญให้ฉัน”</p><p> </p><p>     “แฮปปี้วาเลนไทน์นะลิลี่ วันนี้เป็นวันที่ฉันมีความสุขที่สุดในชีวิตเลยล่ะ”</p><p> </p><p>     “ฮิๆ เธอมีความสุขขนาดนั้นเลยหรอเซฟ” ลิลี่แกล้งทำเสียงล้อเลียนเด็กหนุ่มที่อยู่ข้างๆ</p><p> </p><p>     “แน่นอน เพราะฉันได้อยู่กับคนพิเศษอย่างเธอไงล่ะ ลิลี่ เอฟเวนส์” เขาดึงตัวเธอเข้ามากอด บรรจงจุมพิตที่ริมฝีปากบางสีกุหลาบอย่างแผ่วเบาและจะค่อยๆบดริมฝีปากและสอดลิ้นรุกเข้าไปหาความหวานจากอีกฝ่าย ก่อนจะถอนริมฝีปากออกให้ร่างเล็กที่อยู่ในอ้อมกอดได้หายใจ</p><p> </p><p>     “แฮปปี้วาเลนไทน์ ฉันก็มีความสุขเพราะได้อยู่กับคนพิเศษเช่นกัน เซเวอร์รัส สเนป” เธอซุกใบหน้าหวานลงบนอกของเขา และปล่อยให้คนพิเศษของเธอกอดเธอไว้แนบแน่นอย่างนั้นอยู่เนิ่นนาน….</p><p> </p><p> </p><p align="center">TBC.</p><p align="center"> </p>
  </div>
  