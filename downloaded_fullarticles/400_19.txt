
  <div class="userstuff module" role="article">
    <h3 class="landmark heading" id="work">Chapter Text</h3>
    <p>Červen byl v Manchesteru přibližně stejně šedivý jako leden kdekoliv jinde. Mraky, začouzené uhelnými zplodinami z textilek, visely nízko nad obzorem a po obloze se za nimi táhly mastné černé šmouhy. Kvůli husté mlze z parních strojů se těžko dýchalo a celé město sípalo jako pacient v předposledním stádiu tuberkulózy. Nicméně, vzhledem k tomu, že shodou okolností právě leden byl, zase tolik nezáleželo na tom, že město vypadá přesně stejně i v červnu, červenci, a dokonce i v srpnu a září a všech ostatních měsících v roce: jednotvárné, pochmurné ulice a otupělí, špinaví lidé. Vysoké zdi začouzené od sazí a věčně mokré cesty tvořily kulisy světa, do něhož Severus Snape právě vyšel ze svého tolik odlišného koutku luxusu, světla a čistoty. </p>
<p>Přesněji řečeno, byl sem vyhozen. A jelikož neměl žádné přátele, kteří by se ho zastali, nezbylo mu než sundat zástěru, svou vysokou čepici mrsknout do kouta, strhnout z věšáku kabát a Chez Hogwarts, nejlepší francouzskou restauraci v Anglii, nedobrovolně opustit. Na odchodu za sebou alespoň prásknul dveřmi. Nebylo to poprvé, co ho jeho vlastní horká hlava a nesnášenlivá povaha připravily o práci. Jenže tentokrát někdo ke stížnostem na jeho chování přidal ještě obvinění z podvodu a krádeže. To, že ten "někdo" byli Sirius Black a jeho přítelíček Peter Pettigrew, ho nerozlítilo ani zdaleka tolik jako fakt, že si ti dva všechno vymysleli a navíc zfalšovali důkazy. Severus možná nebyl ten nejpříjemnější kolega pod sluncem, ale to ještě nic nevypovídalo o jeho poctivosti. V životě nic neukradl, dokonce ani když žil na ulici, ani když jako malý kluk umíral hlady, ještě předtím, než ho přijali jako pomocníka v Chez Hogwarts.</p>
<p>Chez 'O, jak se restauraci obvykle přezdívalo, byla celých patnáct let jeho svět. Z umývače nádobí se postupně vypracoval na pomocného kuchtíka a nakonec, po mnoha letech, získal zasloužené uznání a stal se šéfkuchařem. Byly to šťastné časy - i když se v práci s nikdy nikým nespřátelil. Jeho zaměstnavatel, pan Pettigrew, v něm viděl pouze užitečný nástroj a Severusova vášeň pro práci a schopnost zcela se ponořit do komponování ještě lahodnějších a rafinovanějších pokrmů mu neponechávala mnoho prostoru pro společenské styky. Řečeno stručně: Severus Snape nenáviděl zbytek světa a svět jeho city s chutí opětoval.</p>
<p>A proto teď Severus Snape vztekle pochodoval po Canal Street, na jejím konci zahnul za roh a pokračoval dál po jedné z mnoha dlouhých, nudných ulic s rozpadajícími se řadovkami. Neměl peníze (nebo aspoň ne tolik, aby to stálo za řeč), neměl práci a jediné, na co dokázal myslet, byl Sirius zasraný Black a jeho zlomyslný úšklebek. Nečekal, že ho to tolik zasáhne. <em>Aha, Srabusi</em>, řekl mu Black na rozloučenou, <em>teď se ukázalo, co jsi zač. Buď rád, že jsme nenašli dost důkazů, abychom mohli jít na policii, jinak bys už seděl za mřížema, to si piš. </em>Pak se spokojeně opřel o zeď a z jeho arogantního úsměvu bylo Snapovi naprosto jasné, kdo přesně přišel s těmi chabými důkazy, které ho měly usvědčit. Severus se rozhodl, že je pod jeho důstojnost na Blackovy ubohé poznámky nějak reagovat. Prostě odešel a nemohl ani pořádně litovat, že přišel o práci, kterou tolik miloval. Nedalo se dělat vůbec nic. Vrchní číšník Black ani ten zakrslý mizera Pettigrew mu nevěřili, ať se hájil jak chtěl. Což dávalo smysl, vzhledem k tomu, že si museli být od začátku vědomi toho, že je nevinný. </p>
<p>Severus došel až na Spinner's End. Touhle dobou byla ulice téměř opuštěná, místní věčně uštvané ženy buď doma uklízely nebo se staraly o svůj extrémní počet hlučných, otravných dětí, které si nějakým záhadným způsobem dokázaly se svými stejně vyčerpanými manželi vyrobit. Muži byli v práci, ničili si své podlomené zdraví v továrnách na zpracování bavlny. Manchester vždycky stál a padal s textilním průmyslem - dřív, v lepších dobách, se mu říkalo Bavlněné město. Práce v dnešních textilkách byla těžká a nebezpečná. Severus byl velmi rád, že se tam zdržel jen velmi krátce, mezi tím, co ho vyhodili z jedné restaurace a než sehnal místo v další. Z textilky ho nakonec vyrazili také, ale to jej nijak netrápilo. Žil a dýchal pro vaření, ne pro bavlnu. Tedy až doteď. </p>
<p>Místo, aby pokračoval dolů prázdnou ulicí až k jejímu slepému konci, kde stál jeho mrňavý, zanedbaný domek - dědictví po matce - zahnul doleva a zamířil podél jednoho z mnoha místních kanálů k hospodě U děravého kotle, kam občas chodíval. Tohle byla jedna z těch vzácných příležitostí. V kapse ho hřála poslední výplata a Severus teď nutně potřeboval pintu piva a šálek čaje, aby se uvolnil a mohl se pořádně zamyslet. Byl si poměrně jistý, že při momentální hladině vzteku by nedokázal uvařit ani přijatelný čaj. </p>
<p>Strčil do dveří a vešel do tmavé, úzké místnosti. Barman Tom ho úsečně pozdravil. Severus nebyl oblíbený nikde a jelikož se to ani nesnažil změnit - buď mu to bylo jedno nebo byl až příliš přímý, aby si hrál na něco, čím není - málokdo z jeho okolí o něm mohl říct něco opravdu dobrého. Objednal si pintu čeného piva a usadil se v koutě, kde vydržel téměř celé odpoledne, zamyšlený a zamračený a bádal nad krutým osudem. Nezbývalo mnoho míst, kde by se mohl ucházet o práci - upřímně, jeho reputace mrzouta byla značně nafouknutá. Nějak, aniž by zkoušel štěstí v některé z místních restaurací, jaksi podvědomě tušil, že by se měl zaměřit jiným směrem. Ale textilka... Ne. To prostě nemohl. Díval se na své dlouhé prsty, které dokázaly precizně odměřit špetku soli, správné množství šafránu, tymiánu či bazalky, které uměly vykouzlit dokonale hedvábný dortový krém... Zničil by si je, svoje ruce, to jediné, co měl, svůj talent. Z těch nejprostších surovin dokázal vytvořit nejvybranější pochoutky, hlavní chody, které bylo možné označit za malá umělecká díla... Ne. Vaření bylo jeho život. Bude dál vařit, i kdyby měl opustit město, kde se narodil a které svým způsobem miloval. Jenže k tomu by potřeboval peníze a vyjma jeho poslední výplaty - pravda, velkorysé - mu žádné nezbývaly. Devět liber a pár šilinků v kapse; padesát liber ukrytých doma v plechovce. To bylo celé jeho jmění. </p>
<p>Ještě pořád seděl na místě, když se do hospody začali trousit dělníci, kterým právě končila šichta. Venku se už stmívalo, ulice v šeru vypadaly ještě neutěšeněji než za mlhavého denního světla. Severus právě točil prázdnou sklenicí v ruce, když se někdo posadil přímo vedle něj. Rozzlobeně zvedl hlavu, aby narušitele odkázal do patřičných mezí, ale unavený obličej Arthura Weasleyho jej přinutil udržet jazyk za zuby. Arthur vypadal, jako by místo jedné směny odpracoval hned tři a nejspíš to tak opravdu bylo. Někdo musel nakrmit všechny jeho mladé. </p>
<p>"Nejsi v práci?" podivil se Arthur, zatímco si sundával svou hnědočervenou, na mnoha místech spravovanou, šálu a pokládal ji na stůl. "Stalo se něco?" </p>
<p>"Vypadám snad jako by se něco stalo?" zavrčel Severus. Neměl nejmenší chuť komukoliv cokoliv vyprávět, dokonce ani Arthurovi. "Běž pryč. Nebo mi chceš tvrdit, že tě doma nikdo nečeká?" </p>
<p>Arthur si povzdechl a přikývnul. "Molly je zase nemocná. Ta bolest na prsou... Ginny se o ni stará a já bych asi měl jít připravit večeři pro tu naši smečku. Někdy si říkám, za co nás Pánbůh..." Arthur si odkašlal "...<em>obdaroval</em> tolika dětmi." </p>
<p>"Jestli stále nechápeš mechaniku, rád ti poradím: přestaňte to dělat! Není už zase těhotná, že ne?" </p>
<p>"Ginny? Zbláz-" </p>
<p>"Molly! Ta ženská, kterou sis vzal, pokud si nevzpomínáš!" Severus potřásl hlavou a protočil oči. </p>
<p>"Oh, já jsem myslel..." </p>
<p>"Arthure," přerušil ho Severus, "běž domů. Vrať se k rodině a řekni svojí dceři, ať mámě uvaří trochu horkého čaje a hrnec dobrého guláše." </p>
<p>Arthur si odkašlal. "Nemůžu. Už má na krku dvojčata a velké prádlo. A dost svojí práce." Arthur se náhle široce usmál a jeho tvář se úplně rozsvítila. "Umím uvařit brambory!" vzpomněl si s dětinským nadšením. </p>
<p>"Ano, umíš. Potom, co jsem tě to naučil, když jsi naposledy málem spálil i vodu v hrnci! A Molly by měla dostat pořádné jídlo, ne jenom brambory." </p>
<p>"Takže teď je z tebe doktor?" Arthur vstal. "Když si tak chytrý, proč jí něco neuvaříš sám? Stejně vypadáš, že ses tady k té židli přilepil. Tak vstaň a něco jí udělej. A proč vůbec nejsi v práci?" </p>
<p>Severus ho propálil otráveným pohledem. "Jak trávím svůj čas je jen moje věc!" Neuvěřitelné, co si ten člověk dovolí! "Co je mi do toho, co jíte?" Zarazil se. Až na to, že Mollyina chutného jídla, na kterém nedokázal nic zkritizovat ani profesionální kuchař jako on sám, spořádal víc než dost, že? Severus se rozhodl, že Weasleyovi jsou mu naprosto lhostejní, ale svědomí stejně nedokázal tak úplně umlčet. "Tak dobře." Také vstal od stolu. "Přines mi, co doma máte, a já nakrmím ty tvoje spratky a nemocnou ženu. A tebe taky. Já <em>věděl</em>, že se s tebou nemám vůbec pouštět do řeči, Weasley!" Severus rozčileně vyletěl z hospody a s Arthurem v závěsu vyrazil směrem ke Spinner's End. </p>
<p>***</p>
<p> </p>
<p>Severus zalil brambory litrem mléka a pomalu je promíchal. Přikryl hrnec pokličkou a ujistil se, že plamen není moc silný. Hned se cítil lépe, vaření ho vždycky uklidňovalo. I když bylo jasné, že z ubohých ingrediencí, které mu Arthur dodal, nelze vytvořit žádné skutečně zajímavé jídlo, vaření neodbýval. Uvědomil si, jak moc je rozmazlený. Dobře placený kucař a chudý dělník se sedmi hladovými dětmi na krku měli dost rozdílné možnosti. Severus se v duchu zapřísáhl, že si nikdy nepořídí děti. Což nebude žádný problém, vzhledem k tomu, že neměl manželku a rozhodně o žádnou ani nestál! Měl rád ženy - nebo je aspoň neměl rád o nic méně než muže - jen se mu prostě <em>nelíbily</em>.  </p>
<p>Kuchyni naplnila bohatá vůně kari. Severus si uvědomil, že je nejspíš jen otázkou času, než se stane jedním z nich: hladový, špatně placený tovární dělník. Bude muset šetřit, jinak jediné, co uvidí na talíři, budou brzy staré klobásky a plesnivé brambory. Na chvíli se zamyšleně posadil k rozklíženému kuchyňskému stolu. Čekal, dokud brambory nezměkly a omáčka nezhoustla, pak sundal hrnec z vařiče. Z police vytáhnul oschlý zbytek chleba, nařezal ho na plátky a na kousku másla usmažil křupavé topinky. Ze své velké sbírky koření vybral skořici a špetkou každou z nich dochutil. Talíř s chlebem položil na hrnec, vyšel z domu a nesl večeři přes ulici k Weasleyovým domů. </p>
<p>"Voní to krásně," ozvalo se ze tmy. Severus, který právě tloukl na dveře, se otočil za zvukem. Pouliční osvětlení jen velmi slabě pronikalo sametovou tmou zimního večera, ve které se schovával vysoký, vychrtlý muž s prošedivělými vlasy. "Pro Molly, předpokládám." </p>
<p>"Cože? Už jsi klesl tak hluboko, že žebráš na ulici o jídlo, Lupine?" Severusův hlas byl studený a řezavý jako zimní vítr. Remus Lupin... symbol všeho, čím pohrdal. Slaboch, který se vždycky před každým ponižoval. Severus si odfrkl. Neměl v úmyslu plýtvat svým časem na lidi Lupinova ražení. </p>
<p>Lupin se tvářil jako toulavý pes, kterého někdo právě nakopl do žeber. "Ne, Severusi. Jen jsem... To měla být pochvala tvého kuchařského talentu. Nechtěl jsem tě urazit." </p>
<p>"Urážíš mě svou přítomností. Proč si nejdeš vyžebrat nějaké zbytky do Chez 'O? Black se s tebou určitě rád podělí, když jste takoví kamarádi!" </p>
<p>Zlatohnědé oči posmutněly ještě víc. "Nevím, co jsem ti udělal, že jsem tě tak rozzlobil, ale bohužel musím uvnitř něco vyřídit, takže budeš muset moji společnost ještě chvíli snášet," odpověděl Remus. "Nech mě zaklepat. Nejsem si jistý, jestli tě poprvé slyšeli." </p>
<p>"Ty jsi mi lhostejný. Vadí mi spíš ti tvoji takzvaní kamarádi." Severus se zatvářil znechuceně. Říkalo se, že Lupin a Black jsou <em>velmi blízcí</em> přátelé. Samozřejmě otevřeně by o tom nikdo nemluvil. Nikdo nechtěl k jejich čtvrti přitahovat pozornost policie, dokonce ani když všichni tušili, že jistá osoba porušuje zákon nepřirozenými styky s jiným mužem. I dřina v továrně byla nesrovnatelně lepší než vězení a, každopádně, zdejší lidé si byli vzájemně loajální. Dokonce i Severus Snape. </p>
<p>"Nejsi trochu nespravedlivý? Vím, že Siriuse nemáš rád, ale ublížil ti snad někdy? </p>
<p>"Myslíš kromě toho, že mě zrovna dnes obvinil z podvodu a připravil mě o místo?" Nenávist k Blackovi svítila Severusovi z očí. "Máš skutečně skvělé přátele, Lupine." Severus se k němu otočil zády. Naštěstí se u dveří konečně objevil nejmladší Weasleyovic chlapec a Severus vkráčel dovnitř, ignorujíc Remuse Lupina, jako by byl abnormálně ošklivý, ale neškodný hmyz. </p>
<p>Kdyby se ohlédl, mohl by vidět Remusův sklíčený výraz. </p>
<p>***</p>
<p> </p>
<p>"No Severusi! Je to vynikající!" Bledá tvář Molly Weasleyové aspoň na chvilku dostala trochu barvy a čelo se jí orosilo potem. "Co jsi do toho dal?" Molly si nabrala další lžičku a ukousla si z druhého skořicového toustu. </p>
<p>"Jenom to, co mi Arthur přinesl," ujistil ji Severus. "Brambory, mléko, kousek salámu, cibuli. Přidal jsem jen trošku kari a špetku skořice na toust. Normální věci, nic složitého." </p>
<p>"Opravdu to zní jednoduše," zamyslel se Arthur. "Myslel jsem, že obyčejná jídla jsou pod tvou úroveň, Severusi." </p>
<p>"Nic takového jako obyčejné jídlo neexistuje. Když se pokrm dobře upraví, je vždycky chutný. Bohužel, špatně vařit je anglická tradice - všechno se jí rozvařené a nedochucené. Hrůza. Naši kuchaři se bojí soli, koření a... prostě chuti." Severus si povýšeně odfrkl. "Špatný kuchař může zkazit i ty nejlepší suroviny a dobrý kuchař může udělat chutné jídlo i z mála. Tvoje žena, například. Molly ví, jak potraviny nezkazit. S trochu větší představivostí by z ní mohla být slavná šéfkuchařka." </p>
<p>"Takže říkáš, že je úplně jedno, co máš za materiál a vždycky z něj dokážeš uvařit slušné jídlo?" Arthur nevypadal zrovna přesvědčený. </p>
<p>"Kritika od člověka, co si myslí, že ideální výživa pro děti je chleba s margarínem a v neděli marmeláda - to miluju!" Severus byl už zase rozpálený doběla. On <em>věděl</em>, že dokáže uvařit cokoliv. </p>
<p>"Chceš se vsadit?" zasmál se Arthur. Severusova výbušná povaha byla legendární, ale v přítomnosti jeho ženy se obvykle dokázal ovládat. "Uvař pro Molly ještě jedno jídlo a my-" ukázal na Molly, Lupina a sebe "-rozhodneme z čeho".</p>
<p>"To by mohlo být praktické," přidal se Remus a odložil svůj talíř. "Ale ještě jsem neřekl, proč jsem přišel. Arthure, pan Brumbál chce, abychom zítra odpracovali dvě směny. Kdybys třeba neměl co dělat..." Remusovi najednou došlo, že Severus nemá práci teď a nebude ji mít zítra ani pozítří. "Promiň, Severusi. To jsem neměl říkat."</p>
<p>"Děkuji mockrát, Lupine. Jsem skutečně nadšený, že informuješ všechny sousedy o mých osobních záležitostech." Severus se nebezpečně zamračil a vstal z rozvrzaného křesla, kam se posadil, zatímco Molly jedla. Smrdělo po uhlí a vařené kapustě, ale tak to bylo ve všech domech.</p>
<p>"Přišel jsi o práci?" Molly se rozkašlala a posadila se. "Severusi, proč jsi nic neřekl?" Otočila se k Arthurovi. "Miláčku, zaplatil bys prosím Severusovi za tu večeři? Aspoň šilink."</p>
<p>"Ne," zavrčel Severus, "nejsem na prodej!"</p>
<p>"Ale ze vzduchu žít nemůžeš, ne?" řekla Molly tiše. "Vyděláš si aspoň něco málo, než najdeš jinou restauraci, kde by tě chtě-" Molly se zarazila dřív, než mohla dokončit větu. Všem bylo jasné, že Severusovi při jeho reputaci nejspíš práci hned tak někdo nenabídne. "Kdybys pro nás zítra zase uvařil, Arthur by mohl zůstat v práci přesčas a to by nám pomohlo. Prosím, Severusi. Po tom výborném jídle se mi hned udělalo líp a..."</p>
<p>Severus věděl, že hádat se nemá smysl. Molly si vždycky prosadila svou. Potřásl hlavou, ale dál mlčel. Věděl, že má Molly pravdu. Neměl práci, neměl peníze, neměl přátele a živořit na podpoře se mu nechtělo, i když věděl, že nějakou dobu by to asi šlo - hrdost by mu to nedovolila. Připadal by si jako žebrák a to nepřipustí. Jenomže, aby se to nestalo, musí přijít s nějakým geniálním nápadem a to rychle.  Neřekl tak ani tak, vzal si kabát a šel. </p>
<p>Někdo vyšel na ulici za ním. Lupin. </p>
<p>"Dobrou noc, Severusi. Večeře byla vynikající," řekl tiše. </p>
<p>"Pro tebe jsem ji nevařil," zavrčel Severus. "A zmizni už." </p>
<p>"Jdu domů, Severusi. A opravdu to nejde jinudy." Lupin zněl tiše a zklamaně. </p>
<p>Severus se zastavil a otočil se k němu. Ve tváři se mu zračil vztek, oči mu svítily jako plamínky v plynových lampách pouličního osvělení. "Táhni pryč," řekl výhružně. "Kam jdeš mě vůbec nezajímá. Stejně jsi tady jen aby sis vychutnal vítězství svého milence, co? Konečně úspěch, velký Sirius Black mě konečně vyštval z Chez 'O! Vrátíš se k němu do postele, abys mu mohl povyprávět jak moc mě to zasáhlo?" Hluboko uvnitř Severus věděl, že tohle by Lupin nejspíš neudělal. Tušil, že takový není. Ale vztek mu zatemnil úsudek a všechny potlačované emoce chtěly ven. Výhružně nakročil k vyššímu muži. "Jak by se ti líbilo, kdyby se o tvojí nechutné aférce se sodomitou dozvěděly úřady? Možná by vám pár let za katrem jen prospělo!" </p>
<p>Lupin ustoupil, jako by ho praštil. "Severusi...ty...prosím! Neměl jsem s tím nic společného, přísahám! Sirius...by přece...nevěřím, že by..." </p>
<p>"Ne? Tak jak mi vysvětlíš, že to byl on a Pettigrew kdo zfalšoval ty papíry, na základě kterých mě vyhodili? Ale samozřejmě, jak jde o tvoje kamarádíčky, máš klapky na očích! Taky kdo jiný by s tebou vlezl do postele, co? Nechutné! Lidi jako ty, Lupine..." Severus zaváhal. V některých oknech se svítilo a i když Lupina bytostně nesnášel, nechtěl, aby někdo zaslechl, že ho obviňuje z homosexuality. Ať byl jaký chtěl, Severus nebude tím, kdo ho dostane do vězení, má svých problémů dost. Což vlastně platilo pro oba. Lupin dělalo velké problémy vyrábět látku podle Brumbálových standardů. Severus byl nezaměstnaný. Možná, že zašel příliš daleko. Lupin nebyl typ člověka, kterého by Black přibral do svých machinací. Nicméně neexistovala síla, která by Severuse donutila, aby se tomu zoufalci omluvil. Prostě ne!</p>
<p>"Táhni pryč," zopakoval Lupinovi a rychle zmizel ve svém malém, neosvětleném domku.</p>
<p>Severus Snape té noci nespal moc dobře.  </p>
  </div>
  