
    <div id="chapters" role="article">
        <h3 class="landmark heading" id="work">Work Text:</h3>
          <div class="userstuff"><p align="center">
  <strong> </strong>
</p><p>Négy évvel ezelőtt Tapmancs azt dörgölte az orra alá, hogy inkább meghaltak volna, sem hogy elárulják a Tekergőket. Két évre rá meghalt, egy hozzá méltóan ostoba és megfontolatlan akció közepén.</p><p>Holdsáp pedig két órája halt meg, szintén azért, mert nem bírt nyugton maradni, amikor kellett volna. <em>Ez a nyughatatlanság mindkét oldalt megtizedelte,</em> nézett végig a kiterített halottakon Féregfark. A Nagyúrból konkrétan annyi sem maradt, amennyit egy fiolába össze lehetett volna szedni. A hibbant Bellatrix persze előre is osztozott a sorsában.</p><p>A barna patkány apró ezüst kezecskéjével végigsimított a bajuszán. Ha továbbra is távol akar maradni a vérfürdőtől, akkor jobb lesz, ha most csendesen odébb áll. Már az is a puszta szerencsének köszönhető, hogy a Malfoy-kúriaban történt kínos esetnél nem volt jelen.</p><p>A Roxfortot ismerte, mint a tenyerét, és egy patkánynak a járatokra helyezett rácsok sem jelentettek akadályt. Mire Harry egyáltalán levegőhöz jutott a Nagyúrral rendezett pazar párbaj után, addigra Peter Pettigrew már a kastélyon kívül járt, apró testével teljesen észrevétlenül osonva a romok és halottak között.</p><p>A patkány alak hatalmas előnye, hogy az ember úgy képes két lábra állni, hogy közben megmarad patkánynak. Peter megfordult, arasznyira kiemelkedett a fűből, és pont látta, ahogy Harry egy pálcát kettétör, aztán elhajítja a darabokat. Az egyik fél pont Féregfark mellett landolt a sárban; a göbös faanyagból csillogó fekete thesztrálszőr lógott elő.</p><p><em>Ez az agyatlan Ágas-ivadék eltörte a pálcáját,</em> állapította meg.</p><p>Volt annyi esze, hogy ne forduljon vissza, de egyvalamire nagyon kíváncsi volt. <em>Vajon eszébe jutott a Túlélőnek, hogy előbb megjavítsa a sajátját?</em></p></div>
        <!-- end cache -->
    </div>
