
  <div class="userstuff module" role="article">
    <h3 class="landmark heading" id="work">Chapter Text</h3>
    <p align="left">
  <big>Draco Malfoy appoggiò la schiena alla staccionata che circondava la costruzione sbilenca chiamata Stamberga Strillante. Era strano essere a Hogsmeade prima dell'inizio dell'anno scolastico, rifletté, e trovarsi in quel luogo privato del supporto dei suoi stupidi ma fedeli amici contribuiva ad aumentare la sua apprensione, che rischiava da un momento all'altro di sfociare nel panico. Il giovane, deciso a mantenere il controllo, infilò le mani tremanti nelle tasche del mantello, concentrandosi su ciò che lo aspettava se la missione che gli era stata affidata avesse avuto successo.</big>
</p><p align="left">
  <big>I Mangiamorte che avevano invaso la loro dimora credevano che i Malfoy fossero finiti, ma suo padre non solo non aveva perso la speranza di poter risollevare le loro sorti, era riuscito persino a tradurre l'evento che aveva dato modo al Signore Oscuro di umiliarli davanti a tutti in un'opportunità di riscatto.</big>
</p><p align="left">
  <big>Dovevano essere cauti, gli aveva spiegato papà, sapeva che Lupin avrebbe difficilmente accettato di parlare con lui e se anche così fosse stato, l'incontro avrebbe rischiato di risolversi con un pericoloso scontro; perciò suo padre lo aveva incaricato di porgere al posto suo l'appetitosa proposta al suo ex insegnante di Difesa Contro le Arti Oscure.</big>
</p><p align="left">
  <big>Draco sapeva che suo padre aveva a cuore la sua incolumità più di qualunque altra cosa, ma neppure ripensare alla gentilezza ostentata da Lupin, che tradotta nel suo modo di intendere il mondo altro non era che debolezza, riusciva a distoglierlo da ciò che si nascondeva dietro la sua aria apparentemente mite: un lupo mannaro.</big>
</p><p align="left">
  <big>Un rumore di passi in fondo alla via lo spinse ad alzare il viso: una figura avvolta in un pesante mantello nero, inadatto al clima ancora estivo, lo stava velocemente raggiungendo.</big>
</p><p align="left">
  <big>“Professore...” balbettò Draco con voce malferma, mordendosi subito dopo la lingua. Il lupo mannaro non aveva diritto ad alcun titolo, men che meno a quello che gli aveva involontariamente attribuito.</big>
</p><p align="left">
  <big>“Non sono più il tuo insegnante, Draco,” commentò Lupin con una gentilezza forzata.</big>
</p><p align="left">
  <big>“No, certo, e non meritava di esserlo neppure allora,” ribatté, sforzandosi di assumere un atteggiamento di scherno per ottenere il suo rispetto, ma fu come se Lupin non l'avesse neppure sentito.</big>
</p><p align="left">
  <big>“Perché quest'incontro?” tagliò corto con inconsueta asprezza.</big>
</p><p align="left">
  <big>Draco non era un grande osservatore, ma si accorse che Lupin aveva un aspetto persino peggiore di quello che ricordava e l'espressione amareggiata del suo viso non aiutava certo a renderlo una presenza più gradevole.</big>
</p><p align="left">
  <big>“Io... io ho una proposta da farle,” esitò il ragazzo.</big>
</p><p align="left">
  <big>“Oh,” esclamò Lupin, ma la sorpresa durò solo per un istante. “Un'idea di tuo padre, suppongo. Non mi interessa,” lo liquidò, già pronto ad andarsene.</big>
</p><p align="left">
  <big>“Aspetti!” lo trattenne disperatamente Draco. “<em>Deve</em> ascoltarmi!”</big>
</p><p align="left">
  <big>Scosso dalla sua angoscia, l'uomo si fermò.</big>
</p><p align="left">
  <big>Essendo la sua pazienza già al limite, Draco andò subito al nocciolo della questione:</big>
</p><p align="left">
  <big>“La salvezza di Ninfadora Tonks in cambio del suo... del <em>tuo</em> contributo alla nostra causa.”</big>
</p><p align="left">
  <big>Lupin emise quella che gli parve essere a metà tra una risata e un gemito.</big>
</p><p align="left">
  <big>“Mi stai proponendo di diventare una spia dei Mangiamorte?”</big>
</p><p align="left">
  <big>“Esatto. Accetti?”</big>
</p><p align="left">
  <big>Lupin fece di nuovo per andarsene.</big>
</p><p align="left">
  <big>“Il Signore Oscuro in persona ha ordinato alla zia di ucciderla!” urlò rivolto alle sue spalle, terrorizzato alla prospettiva di aver fallito. “Senza la nostra protezione, tua moglie è spacciata!”</big>
</p><p align="left">
  <big>Con enorme sollievo del ragazzo, il lupo mannaro tornò nuovamente sui suoi passi.</big>
</p><p align="left">
  <big>“Perché?” chiese, una domanda che suonò come retorica.</big>
</p><p align="left">
  <big>“Il Signore Oscuro ha umiliato me... la mia famiglia... e zia Bellatrix, perché <em>tu</em> l'hai sposata,” gli spiegò precipitosamente. “La colpa è tua e spetta a te rimediare,” aggiunse, una frase che gli aveva suggerito suo padre e per Draco fu un sollievo che Lupin reagisse come se avesse appena ricevuto un ceffone.</big>
</p><p align="left">
  <big>Il licantropo tacque a lungo, quasi godesse nel tenerlo sulle spine.</big>
</p><p align="left">
  <big>“Allora?” incalzò infine, incapace di attendere ancora.</big>
</p><p align="left">
  <big>“Non posso,” soffiò Lupin.</big>
</p><p align="left">
  <big>“Ma lei <em>morirà</em>!” protestò Draco.</big>
</p><p align="left">
  <big>Lupin si chiuse nuovamente nel silenzio, un silenzio che questa volta si protrasse a lungo e senza interruzioni da parte del ragazzo.</big>
</p>
  </div>
  