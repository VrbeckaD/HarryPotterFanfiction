
  <div class="userstuff module" role="article">
    <h3 class="landmark heading" id="work">Chapter Text</h3>
    <hr/><p> </p>
<p><strong>1. BOLESNE PRZEBUDZENIE</strong><br/><br/><br/> Ból stał się wszechobecny. Z trudem zgiął zdrętwiałe palce, wbijając je w wilgotną ziemię. Chłodna od deszczu wpłynęła kojąco na rozpaloną gorączką skórę. Powoli otworzył oczy i spróbował się podnieść do pozycji siedzącej. Jednak po chwili zdał sobie sprawę, że nie był to najlepszy pomysł. Zacisnął zęby, aby zdusić w sobie krzyk.<br/><br/> Nagle ogarnął go irracjonalny gniew i frustracja. Chciał umrzeć, tu i teraz, a nie było mu to dane. Nie, to nie miało sensu. Dlaczego pragnienie śmierci było dla niego tak ważne? Dlaczego się jej nie bał? Coś było zdecydowanie nie tak, ale nie wiedział co.<br/><br/> — Szlag… — zaklął ochrypłym głosem.<br/><br/> Zmusił się do podniesienia głowy i rozejrzał wokół siebie. Znajdował się w ciemnym zaułku, na zapleczu jakiegoś obskurnego baru, a przynajmniej tak wywnioskował po dochodzących zza uchylonego okna odgłosach cichej muzyki. Całkiem możliwe, że to była gospoda ‘Pod Świńskim Łbem’, choć głowy by za to nie dał. Co dziwne nie miał pojęcia, jakim cudem się tu znalazł, w ogóle niewiele pamiętał. Wszystko wydawało mu się zamazane, jakby za mgłą. Wprawdzie wiedział, że o czymś zapomniał, o czymś <em>bardzo</em> ważnym, ale w tym momencie nie potrafił sobie przypomnieć, co to mogło być. Miał zbyt wielki mętlik w głowie, a nasilający się ból uniemożliwiał mu poskładanie myśli i obrazów w jedną całość.<br/><br/> — Niedobrze.<br/><br/> Uniósł dłoń do czoła, odgarniając kosmyki wilgotnych i posklejanych od deszczu włosów. Wokół roztaczał się półmrok i tylko jedna, samotnie stojąca latarnia, raziła go swoim irytująco migotliwym światłem.<br/><br/> Musiał się stąd wynieść, jak najszybciej znaleźć jakieś bezpieczne i najlepiej suche schronienie. Zrobić cokolwiek, byleby nie leżeć w błocie pod progiem gospody. W dodatku zupełnie bezbronny, gdyż nie miał przy sobie różdżki. Gdzieś z głębi umysłu ta jedna informacja zdołała się przedrzeć przez chaos, który panował w jego głowie.<br/><br/> Podniósł się, choć dość chwiejnie, i z wolna przesunął się wzdłuż ściany gospody, macając palcami zimny kamień. Zawroty głowy nie ustały. Ból w piersi wzmógł się na tyle, aby skraść mu oddech, zmuszając do przystania i dłuższego odpoczynku. Oparł czoło o chłodną ścianę i zamknął na moment oczy. Wiedział jak się nazywał - Harry Potter. Lecz to imię kryło coś znacznie więcej, coś co znajdowało się na wyciągnięcie ręki. Jednak za każdym razem, gdy po tę wiedzę sięgał, ta zdawała się wymykać mu przez palce. Wrócił więc myślami do chwili obecnej i ogarnęło go zmęczenie. Siły, wraz z upływem krwi, zdawały się powoli opuszczać jego ciało. Krew; czuł jej metaliczny posmak w ustach. Skrzywił się z obrzydzenia. Był ranny i z całą pewnością nie były to rany powierzchowne, gdyż otępienie coraz ciaśniej zaciskało się wokół jego umysłu.<br/><br/> Odruchowo sięgnął ręką do prawego boku.<br/><br/> Jęk, który wydobył się z jego gardła, przypominał zawodzenie zranionego zwierzęcia. Musiał mieć pogruchotane żebra. Otworzył oczy i spojrzał na swoją otwartą dłoń, która lekko drżała. Ciemnoczerwona maź spływała mu spomiędzy palców. <em>Krew... </em>Jak do tego doszło? Co mu się, do cholery, przydarzyło? Ponownie oparł czoło o zimną ścianę i przymknął oczy, starając się pozbyć zawrotów głowy i ciemnych plam przed oczami. To jakim cudem nadal utrzymywał się w pozycji stojącej stało się dla niego kolejnym z wielu dręczących go pytań. Czy nie powinien być martwy?<br/><br/> Zimny pot spłynął mu po policzku.<br/><br/> — ...nie jest?<br/><br/> Czyżby ktoś coś mówił, a może zadał pytanie?<br/><br/> — Pytałem: czy nic ci nie jest?<br/><br/> Głos zabrzmiał znacznie wyraźniej, a po chwili poczuł dotyk dłoni na ramieniu.<br/><br/> W panice obrócił się w stronę potencjalnego napastnika, tym samym posyłając go własną magią wprost na pień sędziwego już drzewa. Czarodziej, który od silnego uderzenia stracił przytomność, osunął się bezwładnie na ziemię. Jednak to nie on przykuł uwagę Harry’ego, a wysoki mężczyzna, który stał naprzeciw niego przy drzwiach zaplecza i trzymał w dłoni wyciągniętą różdżkę.<br/><br/> Zamarł. Znał go. Tak, teraz sobie <em>przypomniał</em>.<br/><br/><em>Snape.</em><br/><br/> — <em>Ty!</em> — wysyczał przez zaciśnięte zęby, nie spuszczając wzroku z czarnych niczym obsydian oczu. Oddychał bardzo szybko i płytko, gdyż adrenalina nadal buzowała w nim pełną mocą. <em>Nie! To musi być jakiś pieprzony koszmar!</em> — Ty... — Ponownie zabrakło mu tchu i poczuł, jak nienawiść zaciska się wokół jego serca swoimi długimi mackami.<br/><br/> — Powinieneś — rozległ się znajomy i zimny w swoim brzmieniu głos — nie żyć.<br/><br/><em>Nie żyć... </em><br/><br/> Na te słowa serce zabiło w jego piersi znacznie szybciej. <em>„Powinieneś nie żyć.” Tak, powinien… Lecz czy na pewno?</em> Wpatrujące się w niego oczy pociemniały, wciągając go w swój mrok, niczym czarna dziura pochłaniająca wszelkie światło. Nie potrafił odwrócić wzroku, nie gdy patrzyły na niego w ten znajomy sposób: z pogardą i jawną nienawiścią.<br/><br/> Coś niepokojąco znajomego, jakby muśnięcie magii...<br/><br/> Zamrugał gwałtownie i utkwił mordercze spojrzenie w mężczyźnie. Gniew palił go od wewnątrz żywym ogniem. Jakim prawem Snape starał się naruszyć jego prywatność! Jakim prawem próbował przedrzeć się przez solidny mur, który wreszcie udało mu się po tylu trudach wznieść wokół własnego umysłu!<br/><br/> — <em>Nie waż się</em> — wysyczał złowieszczo przez zaciśnięte zęby. — Nie waż się tego próbować ponownie!<br/><br/> Z ostatnim słowem magia zawirowała gwałtownie wokół nich. To było takie proste. Mógł go zabić. Z łatwością spopielić ciało i pozwolić, aby wiatr rozwiał prochy na cztery krańce świata. Tak, powinien go unicestwić. Zetrzeć z powierzchni ziemi to nic niewarte istnienie ludzkie. Wystarczyło tylko...<br/><br/> Harry usłyszał, jak mężczyzna wciąga gwałtownie powietrze.<br/><br/> — Twoja magia...<br/><br/> Ból. Tak gwałtowny i przenikliwy, jakby ktoś chciał mu wyrwać serce. Musiał coś zrobić, musiał... Cofnął się o kilka kroków, aby zwiększyć między nimi odległość, i trawiący go od wewnątrz ogień nieznacznie zelżał. Poczuł, jak magia powoli opuszcza jego ciało, a napięcie temu towarzyszące zostaje rozładowane. Roztrzęsiony opadł na kolana i podparł się rękami. Chciał coś powiedzieć, ale zakrztusił się własną krwią, która wypłynęła mu z kącika ust.<br/><br/> Stracił przytomność.<br/><br/><strong>~~oOo~oOOOo~oOo~~</strong><br/><br/><em>Zaklęcie infligo* ugodziło go w prawy bark z taką siłą, że praktycznie ścięło go z nóg. Krzyknął pod wpływem przejmującego bólu. Miał wrażenie, jakby metalowe, ostre pręty przeszyły jego ciało na wylot. Zamrugał, gdyż oczy zaszły mu łzami i wszystko wokół rozmazało się. Zaklął cicho. Cienki materiał koszuli prawie natychmiast przesiąkł krwią. Ciepła, czerwona substancja spłynęła mu wzdłuż ramienia, aby po chwili wypłynąć cienką strużką spod rękawa na ziemię. </em><em><br/><br/> Ból wzmógł się.<br/><br/> — Culter!* — wrzasnął z nienawiścią, celując różdżką w śmierciożercę.<br/><br/> Zaklęcie chybiło, strącając kilka liści z krzewu, który znalazł się na jego drodze.<br/><br/> — Snape! — Postać, która zdołała się od niego oddalić na sporą odległość, nagle zatrzymała się i odwróciła gwałtownie. Jej czarna peleryna wtopiła się w ciemność nocy, złowieszczo łopocząc na wietrze. — Ty pieprzony sukinsynu! Zamorduję cię! Słyszysz?!<br/><br/> Śmierciożerca nie odpowiedział, nie poruszył się z miejsca ani też nie uniósł różdżki.<br/><br/> — Snape — wymamrotał do siebie Harry. — Przysięgam...<br/><br/> Przygryzł dolną wargę, aby powstrzymać jęk bólu. Czarodziej, którego nienawidził z całego serca stał w cieniu drzew, zaledwie parę metrów od niego. Wystarczyło tylko... wystarczyło... Zachwiał się i z głośnym sykiem upadł na miękką trawę. Różdżka wysunęła mu się spomiędzy palców. Instynktownie chwycił się lewą dłonią za ranny bark, w którym z wolna zatracał czucie. Pomimo zawrotów głowy i wyczerpania nie spuścił jednak wzroku z postaci niknącej w mroku.<br/><br/> Zamarł, gdy w pewnym momencie śmierciożerca powoli uniósł różdżkę...<br/><br/> — Harry!<br/><br/> Krzyk Hermiony rozbrzmiał w ciszy niezwykle ogłuszająco i chłopak odruchowo obejrzał się w kierunku, skąd dochodził. Z każdą sekundą przybliżało się do niego jasne światło zaklęcia lumos.<br/><br/> — Tutaj!<br/><br/> Nagle przeszył go zimny dreszcz i spojrzał powtórnie w kierunku lasu. Snape’a już tam nie było.<br/><br/> — Harry! Gdzie jesteś?<br/><br/> Sfrustrowany oparł się o głaz, walcząc, aby nie zamknąć oczu i tym samym nie odpłynąć w niebyt. Znużenie z powodu utraty sporej ilości krwi zaczynało powoli ogarniać jego ciało i umysł. Jednak nie mógł mu się poddać, musiał być silny, gdyż nadal groziło mu niebezpieczeństwo. Snape mógł wrócić i... Zamknął oczy, mamrocząc cicho:<br/><br/> — Pospiesz się, Hermiono... </em><br/><br/><strong>~~oOo~oOOOo~oOo~~</strong><br/><br/> Drżał. Półświadomie wyczuł czyjąś obecność. Zimno... ogień... ból... Z jego gardła wydobył się krzyk. Starał się otworzyć oczy, ale nie był wstanie. Ktoś coś mówił… szeptał... Strzępki niezrozumiałych słów, inkantacji. Chłodny, prawie kojący dotyk dłoni na czole i ten zapach, tak znajomy. Zanim jednak przypisał go konkretnej osobie, stracił przytomność.<br/><br/><strong>~~oOo~oOOOo~oOo~~</strong><br/><br/><em>— Harry... — odezwała się niepewnym głosem Ginny, podnosząc się powoli z ziemi. Oparła się o zimny mur gospody, aby utrzymać równowagę. Wzięła głęboki wdech i, opanowując drżenie własnego ciała, powiedziała z niedowierzaniem: — Ty go zabiłeś. </em><em><br/><br/> Tak, zabił go. Ścisnął różdżkę w dłoni, przyglądając się z niewątpliwą satysfakcją nieruchomemu ciału śmierciożercy. Glizdogon był martwy. W oczach, które jeszcze chwilę temu patrzyły na niego z przerażeniem, teraz widział jedynie pustkę. Zimne, odległe spojrzenie...<br/><br/> Chłonął ten widok z nieskrywaną przyjemnością.<br/><br/> — On się poddał! A ty... ty po prostu... — Patrzyła na niego tymi swoimi niesamowicie brązowymi oczami, w których niegdyś zatracił swoje serce. Była piękna, ze swoją jasną cerą i zarumienionymi policzkami, które teraz z powodzeniem rywalizowały z płomiennorudymi włosami, rozsypanymi w nieładzie na jej ramionach. Piękna i zarazem tak niewinna. — Harry, na Merlina! On przecież...<br/><br/> — Próbował cię zabić, Ginny.<br/><br/> Drgnęła, kurczowo zaciskając dłoń na własnej różdżce.<br/><br/> — Wiem, ale rozbroiłeś go i nie musiałeś...<br/><br/> — Jeżeli próbujesz wzbudzić we mnie poczucie winy, — syknął, przełamując różdżkę śmierciożercy na pół i rzucając ją na jego martwe ciało — to daruj sobie.<br/><br/> — Harry, wiem, co czujesz, ale...<br/><br/> — Nie! Nie wiesz! — warknął, patrząc na nią z gniewem. — Nie masz o niczym pojęcia!<br/><br/> Ginny podeszła do niego i wyciągnęła dłoń, aby dotknąć jego policzka, lecz Harry odwrócił głowę, unikając kontaktu. To, co się pomiędzy nimi wydarzyło, zostało już skończone. Nie miał zamiaru do tego wracać, nie ważne jak bardzo Ginny tego pragnęła. Ich związek był błędem od samego początku. To nie mogło się udać.<br/><br/> Dziewczyna z pewnym rozczarowaniem cofnęła dłoń.<br/><br/> — Nie poznaję cię — odezwała się ze smutkiem. Następnie, z pewnym wahaniem, spojrzała na ciało leżące u ich stóp. — Zamordowałeś go z zimną krwią i nie próbuj zaprzeczyć, sprawiło ci to przyjemność. Widziałam to w twoich oczach.<br/><br/> — Zasłużył na to — rzucił obojętnie. — Zdradził moich rodziców i posłał Syriusza do Azkabanu za coś, czego ten nigdy nie zrobił. Zniszczył nie tylko moje życie. Avada, to i tak zbyt łagodna kara. Zasłużył na coś znacznie gorszego.<br/><br/> — Czy ty siebie słyszysz? — Instynktownie cofnęła się o krok. — Jak możesz być tak nieczuły?<br/><br/> — Glizdogon był nic nie wartym śmieciem.<br/><br/> — Na Merlina! Nie możesz rzucać zaklęć niewybaczalnych, kiedy tylko masz na to ochotę. Nie w celu zaspokojenia pragnienia własnej zemsty. Nie pozwolę ci na to! Słyszysz?!<br/><br/> Miał już dość. Nie chciał tego słuchać. Ona nie rozumiała. Nie podzielała jego bólu i gniewu, samotności, która ogarniała go z każdym kolejnym dniem. Zrobił krok do przodu i chwycił dziewczynę za ramię, ściskając je znacznie mocniej niż zamierzał.<br/><br/> Syknęła z bólu.<br/><br/> — Niby co zamierzasz zrobić? — prychnął zimno, nachylając się ku jej twarzy. Jego zielone oczy przesłonił cień, sprawiając, że stały się odległe i niepokojąco obce. — Doniesiesz na mnie swojemu ojcu? Powiadomisz Ministerstwo? Co im powiesz? Że ich Złoty Chłopiec użył zaklęcia niewybaczalnego na śmierciożercy? W dodatku takim, który dla całego świata magicznego jest już od dawna martwy?<br/><br/> — Zrobię, co będę musiała — odparowała twardo, nie spuszczając z niego wzroku, w którym kryło się wyzwanie i determinacja. Te dwie cechy od zawsze w niej podziwiał. — Nie stracę cię. Słyszysz? Nie stracę cię dla czarnej magii!<br/><br/> Przez moment żadne z nich się nie poruszyło.<br/><br/> — Rób, co chcesz, Ginny — odparł w końcu, przerywając niezręczną ciszę. — Nie dbam o to.<br/><br/> Uwolnił jej ramię z uścisku, a następnie spojrzał na zwłoki, po czym wskazał na nie różdżką. Skrzywił się z niesmakiem, wymawiając słowa zaklęcia:<br/><br/> — Flammae adnihilo.*<br/><br/> Zapłonął biały ogień, który w ciągu kilku sekund strawił ciało. Nie pozostało po nim nic, nawet drobiny popiołu.<br/><br/> — Właśnie zaprzepaściłeś szansę, aby oczyścić imię Syriusza.<br/><br/> Zimny, smutny uśmiech wykrzywił jego wargi.<br/><br/> — Syriusz jest martwy. Wątpię, aby miało to teraz dla niego jakiekolwiek znaczenie. — Odwrócił się gwałtownie z różdżką w ręku i, nim zaskoczona dziewczyna zdążyła zareagować, odezwał się głosem wypranym z wszelkich emocji: — Obliviate.</em><br/><br/><strong>~~oOo~oOOOo~oOo~~</strong><br/><br/> Magia ponownie zdawała się wirować wokół niego. Pozwolił jej na to, gdyż w żaden sposób nie starała się go zranić. Osoba, która jej używała, naprawdę chciała mu pomóc najlepiej, jak tylko umiała. Nie musiał tego wiedzieć, potrafił wyczuć intencje zawarte w każdym z rzucanych zaklęć. Poczuł ogromną wdzięczność do tej osoby. Ktoś się o niego troszczył...<br/><br/><strong>~~oOo~oOOOo~oOo~~</strong><br/><br/><em>Spojrzał w lustro, skąd patrzyła na niego twarz, która wydała mu się nie być jego własną. Zbyt blada, wykrzywiona grymasem bólu i o oczach zimnych, pozbawionych blasku życia. Ta twarz była kogoś zupełnie innego. A może mu się tylko tak wydawało? </em><em><br/><br/> Z rozognionej blizny pociekła krew, blade wargi wykrzywił szyderczy uśmiech.</em><br/><br/><strong>~~oOo~oOOOo~oOo~~</strong><br/><br/> Serce w jego piersi zabiło znacznie mocniej. Oddech wyrównał się i ból minął.<br/><br/> Otworzył gwałtownie oczy, a następnie zamknął je, zaciskając mocno powieki. Wszystko wróciło na swoje miejsce. Jego myśli i wspomnienia nie były już dłużej pogrążone w chaosie. Myślał jasno i składnie. Doskonale wiedział kim był. Pamiętał również, choć niezbyt dokładnie, wydarzenia, które rozegrały się przed gospodą. Lecz to, jak się tam dostał, nadal spowijała gęsta mgła. Uniósł dłoń, aby przysłonić oczy. Zmrużył je lekko, gdyż nawet wątłe światło świec raziło go na tyle mocno, aby wywołać lekki ból głowy.<br/><br/> Powoli podniósł się do pozycji siedzącej i zsunął nogi z łóżka.<br/><br/> Znajdował się w pokoju, a dokładniej w sypialni. Rozejrzał się i zmarszczył brwi. Przestronne pomieszczenie, o wysokim sklepieniu, wypełniały bardzo stylowe, siedemnastowieczne meble. Rezydencja. Tego był pewien. W dodatku wyczuwał potężną magię, która zdawała się pulsować w murach tego miejsca. Z całą pewnością mieszkało tu kilka pokoleń potężnych czarodziejów. Jednak pozostawało pytanie, jak się tu znalazł. Z tego, co pamiętał, to ocknął się pod gospodą, a następnie...<br/><br/> Zamarł.<br/><br/> Snape. Czyżby to on go uratował? Nie, to niemożliwe. On najchętniej widziałby go martwym. Przecież działał po stronie Voldemorta, to dla niego oszukał i zabił Dumbledore’a. Snape był zdrajcą i mordercą. Zabił Dumbledore’a... zabił... <em>Stop!</em> Nakazał sobie w myślach. Musiał się uspokoić. Starzec skończył tak, a nie inaczej, tylko i wyłącznie z własnej winy. Dyrektor przez lata próbował wszystkimi wokół manipulować wedle własnego uznania. Nic więc dziwnego, że w końcu dostał to, na co być może i sobie zasłużył.<br/><br/> Nie ufał Dumbledore’owi, już nie. Niemalże znienawidził go za to, że ten zostawił na jego barkach ciężar w postaci tej cholernej przepowiedni.<br/><br/><em>Przepowiednia...</em><br/><br/> Na samą myśl o niej zrobiło mu się niedobrze. Wstał z łóżka i szybko odszukał wzrokiem drzwi, które mogłyby prowadzić do łazienki. Wpadł do niej i, nachylając się nad umywalką, zwymiotował. Przez moment kręciło mu się w głowie. Odkręcił kurek z zimną wodą i opłukał twarz. Zawroty minęły, choć poczuł się trochę słabo. Z pewnym wahaniem spojrzał w lustro. W pierwszej chwili w odbiciu zobaczył swoje przerażenie, a w następnej już tylko rezygnację.<br/><br/> — Wyglądasz okropnie, złotko — odezwało się jego odbicie, krzywiąc się z niesmakiem.<br/><br/> Harry wywrócił oczami na tę uwagę. Spodziewał się tego. Nie potrzebował cholernych zaczarowanych luster, aby stwierdzały to, co oczywiste. Sięgnął po najbliższy ręcznik i wytarł twarz. Wsunął palce we włosy, aby je lekko rozczochrać i doprowadzić w miarę do porządku. Niespodziewanie jego ręce znieruchomiały. Zielone oczy rozszerzyły się gwałtownie w jawnym niedowierzaniu. Tam, gdzie powinna znajdować się blizna w kształcie błyskawicy, widniała jedynie gładka, niczym nienazaznaczona skóra. Zamknął oczy i po chwili otworzył je ponownie. Zamrugał. Zniknęło. Piętno Voldemorta <em>zniknęło</em>. Z wahaniem przesunął drżącymi palcami po czole, próbując wyczuć znajomy kształt. Nie było go tam.<br/><br/> Wciągnął ze świstem powietrze.<br/><br/> — Coś nie tak? — odezwało się odbicie, unosząc lekko brwi. — Bardzo zbladłeś.<br/><br/> — Nie twoja sprawa — syknął z irytacją, choć głos lekko mu się łamał. Poczuł narastającą panikę. Odbicie spojrzało na niego z oburzeniem i już otwierało usta, aby to wyrazić, gdy Harry uprzedził je: — <em>Finite incantatem.</em><br/><br/> Ku jego zaskoczeniu zaklęcie zadziałało. Odbicie stało się jego własnym, i zupełnie jak w przypadku mugolskich luster - niemym. Magia bezróżdżkowa nie była dla niego czymś nowym. Potrafił rzucić kilka prostych zaklęć, ale te wymagające większego nakładu mocy; znacznie bardziej skomplikowane - wyczerpywały go.<br/><br/> Wrócił do sypialni i odszukał swoje rzeczy. Naciągnął dżinsy i włożył koszulę. Musiał się stąd wydostać i to jak najszybciej. Ogarnęło go złe przeczucie. Coś było nie w porządku. Jego blizna nie mogła ot tak zniknąć. Dlaczego nie potrafił sobie przypomnieć, co się stało? Jak do tego doszło? Zachwiał się, chwytając oparcia krzesła, które stało tuż przy łóżku. Przytrzymał się go i wziął głęboki oddech, starając się pozbyć nasilanych się zawrotów głowy. <em>Niech to szlag!</em> To musiał być efekt uboczny nadmiaru eliksirów przeciwbólowych. W całym swoim życiu tyle razy lądował w skrzydle szpitalnym, że nauczył się rozpoznawać objawy towarzyszące przedawkowaniu niektórych z zażywanych przez niego mikstur. Bezmyślne użycie magii bezróżdżkowej również nie było najlepszym posunięciem. Przynajmniej nie w stanie otępienia, w którym się obecnie znajdował.<br/><br/> Wierzchem ręki otarł pot z czoła.<br/><br/> Podszedł do drewnianych drzwi i dotknął ich dłonią. Dzięki Merlinowi, nie wyczuł żadnych zaklęć blokujących. Z łatwością otworzył je i po chwili stał już w ciemnym korytarzu. Umieszczone po bocznych ścianach ciężkie, miedziane lichtarze zapaliły się jeden po drugim. Postać na najbliższym z szeregu kilku obrazów drgnęła, przebudzając się ze snu. Nim jednak zdołała go dostrzec, Harry gestem ręki ponownie pogrążył cały korytarz w ciemności. Oparł się o ścianę i odetchnął z ulgą. Jeszcze tego brakowało, aby postacie z obrazów obudziły się i wszczęły alarm. Ostatnie, czego teraz było mu trzeba, to stanąć twarzą w twarz ze Snapem. Tak naprawdę znajdował się w sytuacji bez wyjścia, całkowicie beznadziejnej.<br/><br/> Powoli ruszył przed siebie, bacząc, aby nie wpaść na zbroję czy jakiś ozdobny wiktoriański wazon, który nagle by mu stanął na drodze.<br/><br/> Posuwając się powoli naprzód miał wrażenie, że zatraca poczucie czasu. Ku jego irytacji korytarz ciągnął się w nieskończoność. Skręcił w prawo, a następnie w lewo, aż w pewnym momencie przystanął sfrustrowany, zastanawiając się, w którą stronę z kolei tym razem się skierować. W mroku wszystko wydawało się tak odległe i obce. W dodatku odniósł nieprzyjemne wrażenie, jakby dom się z nim bawił. Wodził za nos. Przecież rezydencja nie mogła być aż tak wielka. Nie wiedział, czy takie odczucie było spowodowane brakiem znajomości tego miejsca, czy faktycznie działały tu potężne zaklęcia ochronne, mające na celu zdezorientowanie intruza i wyprowadzenie go w pole.<br/><br/> Westchnął z irytacją, zdając sobie sprawę, że jeszcze jedne cholerne schody, a zupełnie straci orientację i nie będzie w stanie nawet wrócić do pokoju, w który się obudził.<br/><br/> Delikatne wahanie magii wokół niego sprawiło, że przystanął.<br/><br/> — Kurwa... — wyszeptał, przerywając ciszę. — I gdzie teraz?<br/><br/> Rozejrzał się i z rezygnacją skierował swoje kroki w kierunku, gdzie korytarz wydawał się zakręcać. Zamarł w miejscu. Dwa, może trzy metry przed nim smuga światła wdzierała się na korytarz przez uchylone drzwi. Harry poczuł, jak jego serce znacznie przyspieszyło swój bieg. Stanął w miejscu, rozważając następny ruch. Rozsądek podpowiadał mu, aby wycofać się i wrócić do pokoju, ale ciekawość...<br/><br/> Krzyk, dochodzący zza drzwi, prawie natychmiast pomógł mu podjąć decyzję.<br/><br/> Nawet nie wiedział, jakim cudem znalazł się z powrotem w znajomym pokoju. Oparty o zamknięte drzwi, próbował wyrównać chaotyczny oddech. Adrenalina buzowała w jego żyłach. Musiał się stąd wydostać, nie mógł tu zostać ani chwili dłużej. Rozejrzał się gorączkowo po pokoju. Jego wzrok zatrzymał się na oknie. Podszedł do niego, pociągnął za mosiężną klamkę, ale nie chciało się otworzyć. Szarpnął znacznie mocniej, lecz ponownie poczuł opór. Magia zdawała się wirować w pomieszczeniu. Syknął cicho, czując jak ślizga się po jego dłoniach, liżąc skórę płomieniami. Parzyła.<br/><br/> — Otwórz się — wysyczał przez zęby, starając się nie myśleć o pieczeniu. — <em>Natychmiast!</em><br/><br/> Coś zostało przerwane, a on sam poczuł, jakby przechodził przez cienką taflę wody. Zamrugał, a następnie zachłysnął się powietrzem. Okno otworzyło się na oścież, nie stawiając najmniejszego oporu. Nie zastanawiając się ani chwili dłużej, wyszedł na wąski parapet i spojrzał w dół. Znajdował się na wysokości jakiś dwóch pięter, może trzech. Tak czy inaczej skok z tej wysokości mógł się skończyć połamanymi nogami, nie mówiąc już o skręceniu karku.<br/><br/> Spojrzał na drzewo, którego konary sięgały do okna. Z ulgą stwierdził, że jest na tyle stare i solidne, aby gałęzie utrzymały jego ciężar. Zresztą nie miał innego wyjścia, to była jedyna droga ucieczki. Ostrożnie postawił nogę na konarze i odepchnął się drugą nogą od parapetu, chwytając obiema rękami chropowaty pień drzewa. To mogło się udać. Pomyślał, schodząc powoli po grubych konarach. Gdy bezpieczny i w jednym kawałku znalazł się na ziemi, nie oglądając się za siebie, pobiegł prosto w kierunku linii lasu. Czuł na karku znajomy ciężar zaklęć antyteleportacyjnych, których nawet posiadając różdżkę nie śmiałby próbować przełamać.<br/><br/> Oddaliwszy się na sporą odległość od rezydencji, przystanął i odwrócił się. W oddali, w oknie wypełnionym światłem, zauważył wysoką postać. Na krótki moment zamarł w miejscu. Z całą pewnością dom w jakiś sposób zdołał zaalarmować Snape’a. Postać w szybie drgnęła i to wystarczyło… Ogarnięty nagłą paniką, że mężczyzna ruszy za nim w pościg, Harry deportował się.</p>
<p><strong>~~oOo~oOOOo~oOo~~</strong><br/><br/> — Hej, ty — chrapliwy i wyraźnie zirytowany głos rozbrzmiał gdzieś wysoko. Nad nim? Otworzył oczy i zamrugał z konsternacją, gdy dzienne światło oślepiło go na krótki moment. — Chłopcze, do ciebie mówię! Nie możesz tu tak leżeć. Odstrasz mi klientów. No już. Wstawaj.<br/><br/> Harry podniósł się do pozycji siedzącej na tyle szybko, że aż lekko zakręciło mu się w głowie. Nad nim pochylał się łysawy, przygarbiony mężczyzna o znajomo wyglądającej twarzy.<br/><br/> — Tom?<br/><br/> — A ty to niby kto? — burknął w odpowiedzi barman ‘Dziurawego Kotła’, mrużąc przy tym podejrzliwie oczy. — No gadaj.<br/><br/> — J-ja... — zająknął się Harry, czując jak ogromny ból rozsadza mu głowę. — To znaczy, jak ja...<br/><br/> Jęknął, dotykając dłońmi pulsujące skronie. To z całą pewnością musiała być migrena.<br/><br/> — Zabalowało się wczoraj, co? — rozdrażnienie wkradło się w ton głosu mężczyzny. — Właź no do środka, zanim się rozmyślę i wezwę aurorów.<br/><br/> Harry poderwał się na równe nogi, widząc w nieprzychylnym spojrzeniu Toma, że to nie była tylko czcza groźba. Ostatnie na co miał w tej chwili ochotę, to tłumaczenie się przed Ministerstwem Magii. Otrzepał szybkim ruchem dżinsy i wszedł do ‘Dziurawego Kotła’. Za nim podążył właściciel, zamykając drzwi.<br/><br/> Harry rozejrzał się z zaciekawieniem. W pubie nie było zbyt wielu gości. Podejrzewał, że powodem tego mogła być zbyt wczesna pora. W głębi pomieszczenia dostrzegł jedynie trzech starszych czarodziejów i dwie młodziutkie czarownice, które siedziały przy ścianie. Te spojrzały przelotnie w jego kierunku, a następnie, jak gdyby nic, wróciły do przerwanej rozmowy. To było co najmniej dziwne. Gdziekolwiek się pojawiał zawsze wzbudzał żywe zainteresowanie, a tu żadnej reakcji. Nie żeby był z tego powodu zawiedziony, wręcz przeciwnie, ale takie zachowanie było trochę podejrzane. Potrząsnął głową, dochodząc do wniosku, że powoli zaczyna popadać w paranoję.<br/><br/> Podszedł do baru i usiadł na krześle. Właściciel stanął za ladą i zmierzył go nieprzychylnym wzrokiem od stóp aż po głowę. Czyżby w końcu go rozpoznał?<br/><br/> — Podać coś? — rzucił oschle mężczyzna, wycierając dłonie w fartuch.<br/><br/> — Ognistą poproszę.<br/><br/> Barman przywołał zaklęciem butelkę. Następnie wyciągnął spod lady literatkę i napełnił alkoholem jedną trzecią jej pojemności. Harry wziął od niego szklane naczynie i prawie jednym haustem je opróżnił. Paliła piekielnie i musiał się skrzywić z niesmakiem.<br/><br/> — Jeszcze raz to samo. — Tom zacisnął usta w cienką linię i ściągnął brwi, na co Harry nie wytrzymał i warknął z irytacją: — No co?<br/><br/> — Czy chociaż masz czym zapłacić?<br/><br/> Harry spojrzał na niego z konsternacją, a następnie sięgnął do kieszeni dżinsów, gdzie powinien mieć jakieś pieniądze, i wyciągnął galeona. Położył go na blacie, mierząc przy tym barmana lodowatym, lekko urażonym spojrzeniem. Następnie bez słowa chwycił butelkę z Ognistą Whisky i wypełnił alkoholem pustą literatkę. Tom jedynie prychnął z rozbawieniem, zachłannie zgarniając pieniądze. Schował je do kieszeni fartucha i oddalił się, aby obsłużyć innego klienta.<br/><br/> Harry był wdzięczny, że irytujący czarodziej wreszcie zostawił go w spokoju. Zwłaszcza, że nigdy nie darzył go zbytnią sympatią. Ten człowiek był dziwny…<br/><br/> Potrząsnął głową, wychylając duszkiem alkohol.<br/><br/> Nie mógł zbyt długo przebywać w ‘Dziurawym Kotle’. Ryzyko, że natknie się tu na jakiegoś śmierciożercę było dość wysokie. W dodatku nadal nie posiadał różdżki, a w jego przypadku, to jak proszenie się o avadę. Westchnął ciężko i wpatrzył się tępo w puste szklane naczynie, które od dłuższej chwili bezmyślnie obracał w dłoniach. Zmarszczył brwi. Właśnie, nie miał różdżki. Jak wielkim trzeba być idiotą, aby próbować deportacji bez niej? To chyba najgłupsza rzecz, jaką kiedykolwiek zrobił. To, dlaczego nadal żył, było dla niego zagadką. Co jak co, ale nawet najpotężniejszy czarodziej nie znika i nie pojawia się w innym miejscu ot tak. Jednak jemu, Harry’emu Potterowi, jakoś udało się tego dokonać. Deportował się, wylądował pod ‘Dziurawym Kotłem’ i to w jednym kawałku, a jedynym skutkiem ubocznym jego bezmyślnego działania okazała się gigantyczna migrena, która rozsadzała mu w tej chwili czaszkę. Oczywiście nie mógł pominąć faktu, że po użyciu bezróżdżkowej magii stracił przytomność na kilka dobrych godzin, w trakcie których Voldemort mógłby z łatwością go pojmać i zabić. No chyba, że wcześniej naszła by go ochota, aby trochę się zabawić, torturując go.<br/><br/> Naprawdę był idiotą. W tym momencie miał wielką ochotę walnąć głową w blat lady barowej. Zamiast tego ponownie sięgnął po butelkę i dolał sobie alkoholu, którego jedynie skosztował, aby krzywiąc się, odstawić prawie pełne naczynie na blat.<br/><br/> To, że jakimś cudem nadal żył, nie miało nic wspólnego ze szczęściem. Raczej zapowiadało poważne kłopoty. Od chwili przebudzenia się pod ‘Świńskim Łbem’, wszystko co się wokół niego działo, nie miało najmniejszego sensu: zachowanie Snape’a, brak blizny i... i to, że nie potrzebował okularów, aby dobrze widzieć. To wszystko zaczynało go niepokoić. Wcześniej jakoś nie zwrócił na to szczególnej uwagi, ale teraz...<br/><br/> Jego wzrok przykuł poranny dodatek do ‘Proroka Codziennego’, a raczej to, co zostało wytłuszczone ogromnymi literami na jego pierwszej stronie.<br/><br/><strong><em>HARRY POTTER </em></strong><em>– nowa znakomitość Szkoły Magii i Czarodziejstwa Hogwart.</em><br/><br/> Ze zdziwienia prawie rozdziawił usta. <em>„Harry Potter. Nasza nowa znakomitość”</em>. Dokładnie tymi samymi słowami przywitał go Snape na jego pierwszych zajęciach z eliksirów. Ale przecież... nie, to niemożliwe. Coś lodowatego zacisnęło się wokół jego serca. Sięgnął po gazetę, przelatując wzrokiem po treści artykułu:<br/><br/><em>„Całe społeczeństwo czarodziejskie z zapartym tchem oczekuje przybycia Harry’ego Pottera. Chłopca, który pokonał Tego, Którego Imienia Nie Wolno Wymawiać, tym samym przywracając naszemu światu pokój i wiarę w lepszą przyszłość. </em><em><br/><br/> To już w tym roku Chłopiec, Który Przeżył rozpocznie swoją edukację w jednej z najznakomitszych szkół Magii i Czarodziejstwa w Wielkiej Brytanii, Hogwart. Sam Albus Dumbledore, dyrektor tejże szkoły, zapewnia...”</em><br/><br/> Przerwał, gwałtownie zamrugał i wrócił wzrokiem do drugiego akapitu: <em>„W tym roku, w tym roku...” Co jest? Przecież... </em>Spojrzał w prawy, górny róg strony i przez jedną krótką chwilę odniósł wrażenie, jakby grunt obsunął mu się spod stóp. Z paniką rozejrzał się po wnętrzu gospody. Wszystko wydawało się rzeczywiste, materialne. Ponownie spojrzał na gazetę. To musiał być jakiś chory żart, gdyż nie potrafił znaleźć na to żadnego innego wyjaśnienia. Artykuł, który miał przed oczami, był wyraźnie datowany na 3 lipca 1991 roku.<br/><br/><em>Trzeci lipca tysiąc dziewięćset dziewięćdziesiąty pierwszy... </em><br/><br/> Powoli, jakby bał się, że ‘Prorok Codzienny’ w jakiś magiczny sposób zamieni się w wyjca i wykrzyczy mu datę prosto w twarz, odłożył ją z powrotem na miejsce. Jeżeli data naprawdę była dzisiejsza, to znaczyło, że...<br/><br/> — Chłopcze, wszystko w porządku? — zapytał barman, nachylając się, w jego kierunku. — Nie wyglądasz najlepiej.<br/><br/> — Jaki dziś dzień?<br/><br/> Tom machnięciem różdżki odesłał kufle na półkę, a następnie podszedł do młodzieńca i przyjrzał mu się uważnie, tym razem już bez irytacji lecz z wyraźnym niepokojem.<br/><br/> — To nie aurorów powinienem wezwać, a magomedyków — odparł bardziej do siebie niż do niego. Sięgnął po gazetę i machnął mu nią przed samym nosem. — Jest trzeci lipca, chłopcze. Nie wiem co brałeś, ale skoro urwał ci się film, to powinien zobaczyć cię ktoś ze Świętego Munga.<br/><br/> — Nic nie brałem — oburzył się na insynuację mężczyzny. Nie chcąc jednak wdawać się w zbędną dysputę, dodał stanowczo: — Muszę dostać się na Pokątną.<br/><br/> — Przez zaplecze.<br/><br/> Oczywiście, że znał drogę, ale nie miał różdżki, a bez niej nie mógł się dostać za mur. Tom musiał dostrzec jego dyskomfort, gdyż wyszedł zza baru i skinął na niego głową. Na zapleczu osobiście otworzył mu przejście na ulicę Pokątną. Czy zrobił to z litości, czy tylko po to, aby pozbyć się kłopotliwego klienta, nie miało to dla Harry’ego najmniejszego znaczenia. Chciał jak najszybciej znaleźć się w świecie czarodziejów. Skinął mężczyźnie głową i rzucił cicho:<br/><br/> — Dzięki.<br/><br/> Barman jedynie machnął w odpowiedzi ręką i odwrócił się, mamrocząc do siebie:<br/><br/> — Ta dzisiejsza młodzież, warzą jakieś podejrzane mikstury i nie dziwota, że...<br/><br/> Dalsza część wypowiedzi zginęła gdzieś za zamykającymi się drzwiami do ‘Dziurawego Kotła’.<br/><br/> Harry przeszedł na drugą stronę i mur z cegieł ponownie rozdzielił dwa tak różne od siebie światy: mugolski i czarodziejski. Wziął głęboki wdech, praktycznie czując magię, którą to miejsce było przesiąknięte. Ten świat stał się jego domem i poczuł się szczęśliwy, że mógł do niego wrócić. Ruszył główną ulicą, mijając po drodze czarodziejów i czarownice. Nikt nie zwracał na niego zbytniej uwagi. Jedyne od czasu do czasu ktoś rzucił w jego kierunku zaciekawione spojrzenie. No cóż, ubrany był w zwykłe mugolskie ciuchy; czarne dżinsy i granatową koszulę. Tym razem wyróżniał się czymś zupełnie innym niż sławną blizną na czole.<br/><br/> Mijając kamienicę przy numerze 93, zatrzymał się i wpatrzył w pustą witrynę sklepową, której szybę pokrywała cienka warstwa brudu. U drzwi wisiał łańcuch spięty żeliwną kłódką. W tym miejscu, w przyszłości, miał powstać sklep: ‘Magiczne Dowcipy Weasleyów’.<br/><br/><em>W przyszłości...</em> Właśnie z tą jedną myślą dotarło do niego, że naprawdę przeniósł się w czasie. Znajdował się w tysiąc dziewięćset dziewięćdziesiątym pierwszym roku, w świecie, w którym Voldemort pozostawał nadal martwy. Tym samym cała społeczność czarodziejska trwała w pozornym poczuciu bezpieczeństwa. <em>Gdyby tylko wiedzieli... </em>Potrząsnął przecząco głową, rozdarty pomiędzy irytacją a rozbawieniem. Jakby się nad tym zastanowić, to wszystko, co do tej pory mu się przydarzyło, wreszcie zaczynało nabierać sensu. Nawet dziwne zachowanie Snape’a. <em>„Powinieneś nie żyć.” </em>Tamtej nocy mężczyzna musiał pomylić go z Jamesem Potterem, jego zmarłym ojcem. Snape nie znał Harry’ego Pottera. Jedenastoletnia wersja Chłopca, Który Przeżył jeszcze nie przekroczyła progu Hogwartu. Wzajemna animozja między nim a postrachem Hogwartu miała się dopiero narodzić.<br/><br/> Przeniósł się w czasie. Ale jak? Dlaczego? Tego nie pamiętał. No i co z jego blizną? Przecież nie mogła ot tak zniknąć?<br/><br/> Westchnął, czując się zagubionym we własnych myślach i uczuciach. Następnie skierował się w stronę sklepu Ollivandera. Potrzebował różdżki, i to jak najszybciej. Już z oddali dostrzegł znajomo wyglądający, nędzny sklepik z niewyraźnym szyldem. Przez krótką chwilę, w swoich wspomnieniach, zobaczył siebie w dniu, w którym po raz pierwszy trzymał w ręce różdżkę. Nagle coś się zmieniło, pękło i znalazł się w innym miejscu i... czasie.<br/><br/><em>To była dłoń... jego własna, zaciśnięta mocno na rękojeści różdżki. Nie czuł nic. Zupełnie nic. Znajdował się w emocjonalnej pustce, ciemnej otchłani nicości. </em><br/><br/> Dlaczego? Dlaczego opanował go ten dziwny stan odrętwienia i czemu odczuwał go właśnie w tej chwili? Bezskutecznie próbował zaczerpnąć powierza, zmienić tor płynących wspomnień, lecz nie potrafił. Utknął w wizji, która nie pozwalała mu się wydostać. Mógł tylko patrzeć, jak...<br/><br/><em>Spomiędzy jego palców cienkimi stróżkami ściekała krew. Zacisnął je mocniej na różdżce i ta zadrgała, pękając na pół...</em><br/><br/> Nagle ktoś położył dłoń na jego ramieniu i Harry, wybudzony z wizji, zaczerpnął gwałtownie powietrza. Zimny pot wystąpił mu na czoło, a serce kołatało, chcąc wyskoczyć z piersi.<br/><br/> Fragment wspomnienia w pełni wyłonił się z mgły.<br/><br/> — W porządku, młodzieńcze? — odezwała się staruszka zatroskanym tonem. Harry spojrzał na przygarbioną kobietę, która uśmiechnęła się do niego ciepło. Wstrzymał oddech, gdy napotkał spojrzenie niewidzących oczu. Choć zasnute mgłą, zdawały się patrzyć wprost na niego. — Spokojnie, to zaraz minie.<br/><br/> — Jak... — odezwał się, a następnie rozejrzał z roztargnieniem po ulicy. Nikt nie zwracał na nich uwagi. — Skąd pani wiedziała?<br/><br/> Stara czarownica uwolniła jego ramię.<br/><br/> — W chwili, gdy traci się jeden zmysł, młodzieńcze, wyostrzają się pozostałe. Jedne bardziej, inne mniej. Nie musiałam widzieć, aby wyczuć, że znalazłeś się w stanie magicznego dyskomfortu.<br/><br/> Przesunął dłonią po czole. Nadal było nienaturalnie chłodne, choć ręce przestały mu już drżeć, a serce zdawało się odnaleźć swój prawidłowy rytm.<br/><br/> — Dziękuję.<br/><br/> — Nie ma za co — odparła, a następnie wyraz jej twarzy znacznie złagodniał i dodała miękko, choć z niezwykłą mocą w głosie: — Emocje potrafią zabić w człowieku to, co w nim najlepsze, jak i odbudować. Zapamiętaj to, młodzieńcze.<br/><br/> Nie czekając na odpowiedź, ruszyła przed siebie, zostawiając go przed sklepem Ollivandera. Przez krótką chwilę zastanawiał się czy nie zatrzymać kobiety i zapytać, co miała na myśli, ale szybko porzucił ten pomysł. Dręczyło go coś o wiele ważniejszego – wizja. Ona nadal odnawiała się w jego głowie niczym odtwarzany na okrągło stary film. Nie miał różdżki. Została zniszczona, pękając w jego dłoni na pół. Poczuł nieokreślony strach. W tej wizji czegoś brakowało. Nie wiedział tylko, czego.<br/><br/> Potrząsnął głową, aby rozegnać niepokojące myśli. Miał teraz znacznie poważniejszy problem. Ollivander. Nie miał wyjścia, musiał ponownie przekroczyć próg pracowni jednego z najwybitniejszych w Wielkiej Brytanii wytwórców różdżek.<br/><br/> Wziął głęboki oddech i pchnął drewniane drzwi, uruchamiając cichy dzwoneczek. Poczuł pewne podekscytowanie, jak i paraliżujący strach. Wnętrze sklepu wyglądało dokładnie tak, jak zapamiętał. Ten sam rząd poustawianych wysokich regałów, gdzie w wąskich przegródkach leżały podłużne pudełeczka z różdżkami. Większość z nich pokryta grubą warstwą kurzu czekała cierpliwie na swoich przyszłych właścicieli. Odniósł wrażenie, jakby w tym jednym miejscu czas naprawdę się zatrzymał.<br/><br/> Rozejrzał się po sklepie.<br/><br/> — Jest tu ktoś?<br/><br/> Zza jednego z regałów wyłonił się starszy czarodziej, otrzepując długą szatę z kurzu.<br/><br/> — Nie spodziewałem się tak wcześnie pana ujrzeć, panie... — Ollivander zawahał się wyraźnie zaskoczony, a jego wzrok natychmiast powędrował na czoło młodzieńca, gdzie powinna znajdować się słynna blizna w kształcie błyskawicy. Nie było jej tam, ale mimo to czarodziej dokończył znacznie ściszonym głosem: — Potter, Harry Potter.<br/><br/> Na dźwięk swojego imienia Harry nie potrafił ukryć zaskoczenia, które wyraźnie odmalowało się na jego twarzy. Pomimo że nie pochodził z tego czasu, stary czarodziej rozpoznał go. Choć z całą pewnością spodziewał się zobaczyć jedenastolatka, a nie osiemnastolatka, który teraz stał przed nim. Przestraszony możliwymi konsekwencjami nie zauważył smutnego uśmiechu, który odmalował się na naznaczonej licznymi zmarszczkami twarzy czarodzieja.<br/><br/> — Musi pan wiedzieć, że na świecie jest bardzo niewielu wytwórców różdżek. To niezwykle rzadki dar, który najczęściej jest dziedziczony z pokolenia na pokolenie. Osoba o takim talencie posiada zdolność rozpoznawania sygnatury każdego urodzonego czarodzieja. To niezbędne w naszej pracy. Proszę się jednak nie obawiać — odpowiedział na milczące pytanie szmaragdowych oczu. — Nasz zawód wiąże nas tajemnicą, której moc dorównuje wieczystej przysiędze.<br/><br/> Słowa sklepikarza tylko nieznacznie go uspokoiły.<br/><br/> — Potrzebuję nową różdżkę — odezwał się Harry, przyglądając uważnie starszemu mężczyźnie. — Moja stara... została zniszczona.<br/><br/> — Odpowiednia różdżka... — Ollivander zamyślił się, unosząc lekko brwi i mierząc przez chwilę Harry’ego badawczym wzrokiem. — Może spróbujemy...<br/><br/> Odwrócił się w stronę rzędu półek i zaczął przeszukiwać pudełka, mamrocząc coś do siebie. Po chwili wyciągnął jedno z nich i Harry poczuł, że serce zabiło mu znacznie szybciej.<br/><br/> — Tej rdzeniem jest pióro feniksa — wyciągnął znajomo wyglądającą różdżkę. — Ostrokrzew, jedenaście cali, bardzo giętka. Proszę ją wypróbować. Śmiało — dodał, widząc, że młodzieniec wyraźnie się waha.<br/><br/> Harry ostrożnie wziął ją do ręki, ale z rozczarowaniem odkrył, nie poczuł nic, zupełnie nic.<br/><br/> — Nie rozumiem... — wymamrotał do siebie, próbując z rozdrażnieniem rzucić kolejne zaklęcie. — Przecież...<br/><br/> Starszy czarodziej uniósł dłoń, uciszając go tym gestem. Odebrał mu różdżkę i ostrożnie włożył do pudełka, odkładając na półkę. Następnie spojrzał na niego z powagą znad swoich okularów i powiedział:<br/><br/> — Każda różdżka ma swoje <em>własne </em>przeznaczenie, panie Potter, i to ona wybiera czarodzieja, który jest jej godzien. <em>Nie odwrotnie. </em><br/><br/> Harry westchnął z irytacją. Ollivander miał rację. Ale tak naprawdę to była jego różdżka, więc czemu teraz nie działała? Przecież... <em>Cholera jasna</em>, w ostatniej chwili powstrzymał się przed wypowiedzeniem tego na głos. Teraz zrozumiał. Ona nie należała do niego, a do jedenastoletniego chłopca, który w przyszłości będzie jej potrzebował. Zawierała pióro od tego samego feniksa, co różdżka Voldemorta. Obie były ze sobą nierozerwalnie związane i to właśnie dzięki tej więzi przeżyje pojedynek z Voldemortem na swoim czwartym roku.<br/><br/> I co teraz? To było naprawdę denerwujące. Cała ta sytuacja, w której przyszło mu się znaleźć, była idiotyczna.<br/><br/> — Przepraszam — wyszeptał, nerwowym ruchem ręki przeczesując rozmierzwione włosy. — Miałem naprawdę ciężki dzień, a bez różdżki chyba nie do końca jestem sobą.<br/><br/> Sklepikarz wpatrywał się w niego zatroskanym, a może i lekko zaniepokojonym wzrokiem.<br/><br/> — Podejrzewam — odparł współczująco i gestem ręki zaprosił go za ladę. — Jak widzę w pana przypadku i w tej niecodziennej sytuacji będzie potrzeba czegoś znacznie więcej niż tylko intuicji starego czarodzieja.<br/><br/> Harry spojrzał na niego z zainteresowaniem.<br/><br/> — Jak już wcześniej powiedziałem,<em> to</em> różdżka wybiera swego właściciela. Proszę więc rozbudzić w sobie pragnienie jej posiadania, a ona sama wskaże do siebie drogę.<br/><br/> — No dobrze.<br/><br/> Cóż, tak naprawdę nie miał innego wyjścia, jak tylko zaufać jego radzie.<br/><br/> Wziął głęboki oddech i skupił swoje myśli na tym jednym pragnieniu.<br/><br/> Po dłuższej chwili, gdy już zaczynał tracić nadzieję, poczuł coś w rodzaju przyciągania i jego serce zabiło znacznie mocniej. To, czego pragnął, znajdowało się tak blisko, wystarczyło tylko... Z podekscytowaniem otworzył oczy i ruszył z miejsca w kierunku regałów, których wnęki zapełnione były podłużnymi, znacznie bardziej zakurzonymi pudełkami. Przesunął dłonią po zewnętrznych napisach, które nic mu nie mówiły. Jednak czuł energię, którą emanowały różdżki. Niesamowitą różnorodność mocy i możliwości, które miały w sobie. Lecz tak jak mówił Ollivander, bez odpowiedniego czarodzieja, który potrafiłby je wyzwolić, odpowiednio rozwinąć i wzmocnić, były tylko kawałkiem drewna, o niewykorzystanym w pełni potencjale. Miękko sunął palcami po brzegach pudełek zafascynowany tym, czego właśnie doświadczał.<br/><br/> Był coraz bliżej, czuł to. Nagle cofnął dłoń, łapiąc gwałtownie oddech. Jego zielone oczy rozszerzyły się z zaskoczenia, a serce chciało wyskoczyć z piersi. Spojrzał z przestrachem na Ollivandera, który nie spuszczał z niego wzroku. Ten jedynie skinął zachęcająco głową. To przyzwolenie mu wystarczyło. Niecierpliwie rozsunął pudełka, szukając źródła mocy.<br/><br/> Otworzył pudełko, którego wieczko pokrywała kilkucentymetrowa warstwa kurzu. Wewnątrz znajdowała się różdżka. Sam jej widok odebrał mu dech. Nie była piękna czy też nowa, jak pozostałe. Świadczyła o tym lekko wytarta rękojeść. Ktoś już wcześniej musiał jej używać.<br/><br/> — Ta różdżka...<br/><br/> Bez chwili wahania dotknął jej i poczuł ogień, który rozpalił go od wewnątrz. Odniósł wrażenie, jakby odzyskał coś bardzo cennego, coś co dawno temu zostało mu odebrane. Światła w pomieszczeniu przygasły i zapaliły się ponownie.<br/><br/> Spojrzał na sklepikarza, który przyglądał mu się z nieodgadnionym wyrazem twarzy. Zupełnie, jakby zapadł w jakiś dziwny trans. Po chwili starszy czarodziej drgnął i prychnął do siebie, kręcąc przecząco głową. Podszedł do Harry’ego, a widząc jego zaskoczony wyraz twarzy, uśmiechnął się dobrodusznie.<br/><br/> — Proszę wybaczyć staremu czarodziejowi, w tym wieku niewiele jest już w stanie mnie zaskoczyć — odezwał się Ollivander miękkim głosem, tak różnym od tego, którego używał na co dzień względem swoich klientów. Harry spojrzał w oczy starszego czarodzieja. Płonęły emocją, której nie potrafił nazwać. — Ta różdżka jest niezwykle cenna. To spadek. Przez pokolenia leżała w uśpieniu, aby raz ponownie obdarować swoją mocą godnego jej czarodzieja.<br/><br/> — Do kogo należała?<br/><br/> Ollivander poprawił okulary, które już zjechały mu prawie na czubek nosa. Uniósł prawą brew i uśmiechnął się w raczej niepokojący sposób.<br/><br/> — Legendy powiadają, że do samego Merlina.<br/><br/> Na te słowa Harry wpadł w panikę i z jawnym przerażeniem spojrzał na różdżkę, którą trzymał w dłoni.<br/><br/> Stary czarodziej zachichotał cicho.<br/><br/> — Spokojnie, to tylko legendy. — Położył mu dłoń na ramieniu. — Nie mniej jednak, nie jest pan odrodzonym Merlinem. Jak również zapewniam, że w żaden sposób nie jest pan z nim spokrewniony, gdyż był on ostatnim potężnym czarodziejem ze swojego rodu. Nie pozostawił po sobie żadnych potomków. — Widząc zmieszanie na twarzy młodzieńca, uśmiechnął się ciepło i dodał z błyskiem oczach: — To jednak nie zmienia faktu, że stoi przede mną młody i niezwykle utalentowany czarodziej, co z pewnością pokaże przyszłość.<br/><br/> Harry ściągnął brwi w zamyśleniu.<br/><br/> — W takim razie — zaczął niezręcznie, zmieniając temat — nie sądzę, abym mógł ją zatrzymać.<br/><br/> — Ależ nie! Wręcz przeciwnie. Dwanaście cali, sosnowe drzewo*... — zawiesił głos i spojrzał Harry’emu prosto w oczy. — To odpowiednia dla pana różdżka, panie Potter. Jest bardziej wyjątkowa niż może sobie to pan wyobrazić.<br/><br/> Coś w głosie Ollivandera zwróciło jego uwagę i zmarszczył brwi.<br/><br/> — To znaczy?<br/><br/> Stary czarodziej spojrzał na niego, jakby zastanawiał się, ile może mu powiedzieć. Po chwili podjął decyzję i wskazał na różdżkę w ręku młodzieńca.<br/><br/> — Jak każdy czarodziej doskonale wie, aby stworzyć różdżkę potrzeba dwóch podstawowych składników: odpowiedniego drzewa, oraz czegoś, co może posłużyć za rdzeń. Jednak ta różdżka jest inna niż te, które dotychczas powstały. Ta <em>nie posiada </em>rdzenia.<br/><br/> Harry spojrzał szeroko otwartymi oczami na trzymaną w dłoni różdżkę.<br/><br/> — Więc jak, jakim cudem...<br/><br/> — ...działa? — dopowiedział za niego Ollivander, unosząc lewą brew. — To nawet dla mnie pozostaje tajemnicą. Obawiam się, panie Potter, że odpowiedź na to pytanie będzie musiał pan znaleźć sam? </p>
<p><strong>~~oOo~oOOOo~oOo~~</strong><br/><br/> Ulica Śmiertelnego Nokturnu była uważana za jedno z najniebezpieczniejszych miejsc w Wielkiej Brytanii. Z wieloma ślepymi zaułkami i opuszczonymi budynkami była pułapką na nieuważnych, jak i głupich czarodziei, którzy zdecydowali się zapuścić w to niegościnne, przesiąknięte odorem rozkładu i wszechobecnego brudu miejsce.<br/><br/> Każdy doskonale wiedział, że Nokturn był siedliskiem bezprawia i nierządu. Kręciło się po nim sporo podejrzanych typów, którzy wyklęci przez społeczeństwo czarodziei szukali tu azylu oraz miejsca, w którym mogliby zaspokajać własne niepohamowane żądze.<br/><br/> Tylko nieliczni mogli czuć się bezpiecznie na Nokturnie, a i ci dość często przezornie spoglądali za siebie.<br/><br/><strong>~~oOo~oOOOo~oOo~~</strong><br/><br/> Tak jak przypuszczał, wizyta u Ollivandera w żaden sposób nie poprawiła jego samopoczucia. Nadal był zagubiony i sfrustrowany, a niezwykłość różdżki, która jakimś dziwnym trafem znalazła się w jego posiadaniu, jedynie wzmocniła intensywność tych uczuć. Tylko zdrowy rozsądek powstrzymał go przed: zawróceniem do sklepu w celu oddania jej, czy też – w przypływie instynktownego działania – nie wymazaniem wspomnień starszego czarodzieja. Powstrzymał się przed tym, gdyż po pierwsze potrzebował się jakoś bronić, a po drugie coś mu mówiło, że może zaufać Ollivanderowi. W pewnym sensie czuł się nawet lepiej ze świadomością, że ktoś w tym czasie poznał jego prawdziwą tożsamość.<br/><br/> Westchnął i potarł palcami skronie, czując irytujące pulsowanie, które z każdą chwilą przybierało na sile. Zrobił kilka chwiejnych kroków i schował się za róg najbliższego sklepu, aby uniknąć ciekawskich oczu przechodniów. Z ulgą oparł się o zimny kamień, pogrążając się w zadumie. Najwyraźniej właściwości lecznicze i znieczulające eliksirów, którymi napoił go Snape, powoli ustępowały. To dodatkowo pogarszało jego i tak już niewesołą sytuację. Potrzebował tych eliksirów. Bez nich z każdą upływającą minutą czekał go jedynie ból, z którym wolałby nie musieć się ponownie mierzyć.<br/><br/> — Idiota ze mnie — mruknął do siebie, odchylając głowę do tyłu. — Powinienem wcześniej o tym pomyśleć.<br/><br/> Ponownie pomasował skronie, starając się palcami rozproszyć pierwsze oznaki uporczywego pulsowania. Nie pomogło. Rozejrzał się wokół siebie, marszcząc brwi. Był sam. Tylko od strony głównej ulicy dochodził go ożywiony gwar przechodniów. Ich sylwetki migały w wąskim wylocie ciemnego zaułku. Wypuścił drżący oddech i odepchnął się dłonią od ściany. Nie mógł tu zostać. Wiedział, że musiał znaleźć sposób, aby wrócić do swoich czasów i to zanim przysporzy sobie kłopotów w tych. Gdyby tylko wiedział od czego zacząć.<br/><br/><strong>~~oOo~oOOOo~oOo~~</strong><br/><br/> Snape naciągnął kaptur na głowę i znacznie przyspieszył kroku. W milczeniu mijał postacie odziane w łachmany i skrywających się w cieniu lichwiarzy. Każdego kto próbował się do niego zbliżyć, odstraszał lodowatym spojrzeniem czy subtelnym ruchem dłoni, w której natychmiast pojawiała się różdżka.<br/><br/> Nagle przystanął i rozejrzał się wokół z wyraźnym niezadowoleniem. Po krótkiej chwili wahania, cofnął się o kilka kroków, stając na wprost uliczki: wąska i obskurna tonęła w cieniu rzucanym przez wysokie ściany grożących zawaleniem budynków.<br/><br/><strong>~~oOo~oOOOo~oOo~~</strong><br/><br/><em>Wprost wspaniale</em>, jęknął w duchu, nie spuszczając wzroku z przygarbionego mężczyzny, który niespodziewanie zagrodził mu drogę. Odziany w szary i miejscami wytarty płaszcz wyglądał jak zwykły żebrak, który od kilku dni, a może nawet tygodni – co było bardziej prawdopodobne – nie używał wody, czy chociażby prostych zaklęć czyszczących. Jego wąską twarz przecinały trzy blizny, które wyraźnie odznaczały się na tle zbyt bladej i zarazem cienkiej skóry. Harry zmrużył podejrzliwie oczy i dyskretnie uzbroił się w różdżkę. Wolał nie ryzykować. Niechlujny wygląd mężczyzny mógł zwodzić, zwłaszcza w takim miejscu jak to. W swoim czasie miał już do czynienia z tego typu czarodziejami i zazwyczaj okazywali się nie dość, że niebezpieczni, to w dodatku nieobliczalni w swoich działaniach. Nie mieli nic do stracenia, oprócz swojego życia, którego i tak nie cenili zbyt wysoko.<br/><br/> — A kogo my tu mamy? — odezwał się ów mężczyzna, przyglądając mu się z zainteresowaniem. — Czy, aby nie zgubiłeś się chłopczyku?<br/><br/> Harry zacisnął dłoń na różdżce i dyskretnie omiótł wzrokiem uliczkę. Wąska i ciemna nie dawała zbyt dużego pola manewru w razie wywiązania się walki. Znalazł się w czymś w rodzaju potrzasku. Nieznajomy najwyraźniej nie miał zamiaru zejść mu z drogi, a sam też nie mógł zawrócić, bo tylko okazałby w ten sposób słabość i tym samym zachęcił tego drugiego do przypuszczenia ataku. Zaklął cicho, zdając sobie sprawę, że jakimś cudem zawędrował w jedną z przecznic ulicy Śmiertelnego Nokturnu; w ostanie miejsce, w którym chciałby się teraz znaleźć.<br/><br/> — Chyba nie jest skory do rozmowy — rzucił z rozbawieniem drugi głos, należący do mężczyzny wyłaniającego się z cienia. Wysoki blondyn, o brudnych potarganych włosach i małych blisko siebie osadzonych oczach, uśmiechnął się do niego złowieszczo. — To nie ładnie nie odpowiadać starszym, gdy grzecznie pytają.<br/><br/> — Nie, nie zgubiłem się — skłamał Harry z niezachwianą pewnością w głosie. — Przepuście mnie.<br/><br/> Blondyn zaśmiał się i zrobił krok w jego kierunku.<br/><br/> — Przepuścić? — Uniósł brwi i spojrzał pytająco na swojego współtowarzysza. — Chce, aby go przepuścić. Co o tym sądzisz, Carl?<br/><br/> — Głupi dzieciak. Myśli, że może sobie chadzać tam, gdzie mu się podoba — wymruczał w odpowiedzi, oblizując przy tym lubieżnie usta. Następnie uniósł różdżkę i dodał zimno: — To nie miejsce dla takich jak ty. Za nierozwagę się płaci. No dalej, wyskakuj z galeonów młodzieńcze, a kto wie... może ujdziesz z życiem.<br/><br/> — Twoją różdżkę też sobie zatrzymamy — dorzucił blondyn, świdrując go chłodnym spojrzeniem. — Nada się naszemu przyjacielowi. Ministerstwo ostatnio konfiskuje wszystko, co wyda im się nazbyt podejrzane. To w dużej mierze szkodzi naszym interesom.<br/><br/><em>No i to by było na tyle</em>, westchnął Harry w duchu, widząc że jednak nie obejdzie się bez konfrontacji. Powinien się już do tego przyzwyczaić. Nie ważne w jakim był czasie: w tym czy innym. Najwyraźniej kłopoty przyciągał jak magnes.<br/><br/> — No dalej. — Wykrzywił wargi w półuśmiechu. — Odbierzcie mi ją, jeśli zdołacie.<br/><br/> Nie musiał ich zbytnio zachęcać. Pierwsze z zaklęć obezwładniających pognało w jego kierunku lecz błyskawiczne je zablokował, wyczarowując bezgłośnie tarczę. Uśmiechnął się z mroczną satysfakcją na wykrzywione wściekłością twarze napastników. Uniósł różdżkę. Ta ewidentna demonstracja mocy jednak nie zniechęciła natrętów, pomimo że właśnie na to liczył. No cóż, przynajmniej nie mógł sobie zarzucić, że nie próbował uniknąć walki.<br/><br/> — Tylko na tyle was stać? — zaszydził, obracając w palcach różdżkę. — Żałosne.<br/><br/> Teraz w jego kierunku leciały już dwa uroki czarnomagiczne. Zwinnie uchylił się przed pierwszym, który uderzył w ścianę, robiąc w niej dość sporej wielkości wyrwę, a drugie z łatwością rozproszył, zamieniając szklane odłamki w drobny piasek*.<br/><br/> — Pieprzony gówniarz! — krzyknął poirytowany blondyn, tracąc opanowanie. — <em>Cruc…</em><br/><br/> Zielone oczy momentalnie pociemniały.<br/><br/> — <em>Expelliarmus! Drętwota!</em><br/><br/> Zaklęcia na ułamek sekundy rozświetliły ciemną uliczkę i napastnik legł bezwładnie na twarde, brukowane płyty. <em>Jest idealna</em>, przemknęło Harry’emu przez myśl. Zacisnął dłoń na rękojeści różdżki, czując podekscytowanie i napływającą moc. Spojrzał na zeszpeconego bliznami mężczyznę, nazwanego przez wysokiego blondyna Carlem, i uśmiechnął się do siebie z zadowoleniem. Werbalny atak – w celu dekoncentracji przeciwnika – i tym razem sprawdził się znakomicie.<br/><br/> — Niewybaczalne? — rzucił Harry z rozbawieniem, aby po chwili dodać śmiertelnie poważnym tonem: — Nie od takich śmieci jak wy. <em>Propellere*!</em><br/><br/> Na próżno zaskoczony mężczyzna użył tarczy ochronnej. Zaklęcie z łatwością się przez nią przedarło, odrzucając napastnika trzy metry dalej, wprost na ścianę budynku. Zsunął się on po niej, tracąc od silnego uderzenia świadomość. Harry nie zdążył nawet opuścić różdżki, gdy niespodziewanie silna dłoń chwyciła go za ramię i mocno szarpnęła do tyłu. Coś długiego i zarazem wąskiego błysnęło mu przed oczami. Pchnięty nagłym impulsem obrócił się gwałtownie i podciął napastnikowi nogi, w konsekwencji przewracając ich obu. Przetoczyli się po ziemi, szamocąc nawzajem do momentu, gdy Harry znalazł się na górze, unieruchamiając pod sobą przeciwnika. Chwycił go za rękę trzymającą sztylet i po chwili ciszę przerwał krzyk zrównany z odgłosem łamanych kości przedramienia na wystającym kancie brukowanej płyty.<br/><br/> Harry oddychał szybko, a adrenalina buzowała w jego żyłach pełną mocą. Popełnił podstawowy błąd, nie powinien się dekoncentrować po unieszkodliwieniu tamtych dwóch. Przecież wspominali o współtowarzyszu pozbawionym różdżki; nie byli sami. Zazgrzytał zębami wściekły sam na siebie. Chwycił za leżący na ziemi sztylet i przyłożył ostrze do gardła mężczyzny. Ten spojrzał na niego z przerażeniem malującym się w szarych oczach.<br/><br/> — N-nie... — wydusił łamiącym się głosem. — Proszę...<br/><br/> Jednak Harry go nie słuchał. Jak w transie zwiększył nacisk wąskiego ostrza na gardle mężczyzny, przyglądając się z fascynacją, jak wąska strużka krwi wolno spływała po bladej skórze. Nagle zamrugał gwałtownie i cofnął sztylet. Ostrożnie podniósł się z ciała, które przyciskał do ziemi, i zacisnął usta z niezadowoleniem. Co go opętało? Przecież i tak nie mógł go zabić, nie mógł zrobić nic, co by zakłóciło linię czasu. Znajdował się w pieprzonej przeszłości. Wytarł wierzchem dłoni krew z dolnej wargi.<br/><br/> Mężczyzna nadal nie spuszczał z niego przerażonego i zarazem przepełnionego bólem wzroku.<br/><br/> — Ciesz się, że to twoja ręka a nie kark — rzucił Harry lodowato, a następnie dodał rozkazująco: — Zjeżdżaj stąd nim się rozmyślę.<br/><br/> Czarodziej jak na komendę zerwał się z ziemi, i przytrzymując zdrową ręką złamane przedramię, ruszył biegiem w głąb ciemnej uliczki, po drodze prawie potykając się na ciele jednego ze swoich nadal nieprzytomnych współtowarzyszy.<br/><br/> Harry poczuł chłód, znów był sam. Skrzywił się z bólu, zginając w pół. Spojrzał na swoje skrwawione dłonie. Miał ochotę zakląć lub rozpłakać się, ale w tej chwili na jedno, jak i na drugie brakowało mu tchu. Koszula zaczerwieniła się od krwi wsiąkającej z wolna w cienki materiał. Rany musiały się otworzyć podczas fizycznego siłowania się z mężczyzną. Upadł na kolana, chwytając się jedną ręką za prawy bok. Druga nadal była zaciśnięta na rękojeści sztyletu. Adrenalina i eliksiry już i tak wystarczająco długo pozwalały mu utrzymać się na nogach oraz zachować pełną jasność umysłu. Jęknął. Chciał wrócić do domu, nie ważne co się wydarzyło w jego czasie. Pragnął się wydostać z tego koszmaru, nawet jeżeli to oznaczało stanąć twarzą w twarz z samym Voldemortem. Musiał wrócić i to zanim ogarnie go jakieś szaleństwo. Zadrżał od tłumionego szlochu. Może jeżeli zamknie oczy, to po ich otwarciu wszystko wróci do normy? Może popełnił błąd, może powinien pozwolić im się zabić?<br/><br/> Niespodziewanie poczuł ją, magię zbyt znajomą, aby mógł się mylić…<br/><br/> Ostatkiem sił zerwał się na równe nogi i na oślep wymierzył cios w osobę stojącą tuż za nim. Nie musiał jej widzieć, doskonale wiedział kim ona była. Ostrze błysnęło, przecinając powietrze, lecz minęło twarz Snape’a o centymetry. To niepowodzenie nie powstrzymało Harry’ego przed wyprowadzeniem kolejnego ciosu. Tym razem na wysokość pasa mężczyzny. Jednak w momencie zamachu zachwiał się, tracąc równowagę. Nim dotarło do niego, co się stało, został obezwładniony i brutalnie pchnięty twarzą na ścianę.<br/><br/> — Co ty wyprawiasz? — wysyczał mu do ucha Snape. — Życie ci niemiłe?<br/><br/> Ostry ból w wykręconym ramieniu sprawił, że Harry przygryzł dolną wargę, aby nie syknąć. Bezskutecznie próbował wyrwać się z uścisku. Chłodna dłoń mężczyzny praktycznie miażdżyła mu nadgarstek, unieruchamiając go w miejscu. Łzy same napłynęły mu do oczu, gdy po krótkiej szamotanie został zmuszony do poluźnienia uchwytu na rękojeści sztyletu i do oddania go mężczyźnie. Może tak było lepiej. Miał już dość bólu, chciał wrócić do domu lub po prostu umrzeć. Jęknął cicho i odchylił głowę na bok, aby spojrzeć w wykrzywioną wściekłością twarz Snape’a.<br/><br/> — Zabij mnie — wyszeptał błagalnie. — Proszę.<br/><br/> Czarne oczy rozszerzyły się gwałtownie.<br/><br/> — Co ty, na Merlina...<br/><br/> Niespodziewanie Snape zamilkł.<br/><br/> — Co...?<br/><br/> Nie zdołał dokończyć, gdyż został błyskawicznie odwrócony i praktycznie zaciągnięty w wąską wnękę pomiędzy budynkami. Próbował zaprotestować, ale Snape przylgnął do niego całym swoim ciałem, zakrywając mu dłonią usta. Zamarł w miejscu. Nie pamiętał by kiedykolwiek znajdował się tak blisko tego znienawidzonego przez siebie mężczyzny. Przymuszony, oparł się posłusznie o mur. W tej chwili był zbyt wyczerpany, aby podjąć jakąkolwiek walkę. Gdzieś z oddali dobiegły go wzburzone głosy i serie przekleństw, lecz teraz mało go to obchodziło. Jego umysł już dryfował na pograniczu rozsadzającego mu głowę bólu i otępienia.<br/><br/> Brzdęk tłuczonego szkła, a następnie wszystko ucichło. Znacznie bliżej niewielkie poruszenie. Szelest szaty... ciepły oddech na policzku.<br/><br/> — Najwyraźniej ta dwójka odzyskała już przytomność i teraz cię szuka. Wyglądali na naprawdę rozwścieczonych — rzucił Snape z nutą mrocznego rozbawienia w głosie, aby po chwili dodać znacznie chłodniej: — Powinieneś ich wykończyć, mając ku temu sposobność. Wyświadczyłbyś tym światu jedynie przysługę.<br/><br/><em>Tak, z pewnością</em>, nad wyraz przytomnie przemknęło Harry’emu przez myśl. Przecież tylko do tego się nadawał: do <em>ratowania</em> pieprzonego świata. Powoli otworzył oczy, nie będąc świadomym, że je w ogóle zamknął. Jego usta zostały uwolnione, ale nic poza jękiem bólu nie był w stanie z siebie wydusić. Gdyby nie twarda ściana i solidne ciało, które go do niej przypierało, pewnie osunąłby się na ziemię.<br/><br/> — Dlaczego uciekłeś? — <em>Dlaczego uciekłeś? Dlaczego? Dlaczego? </em>Przez chwilę pytanie przewijało się w jego głowie, kompletnie nie mając dla niego sensu. — Nie waż mi się odpływać! <em>Enervate!</em><br/><br/> Harry zamrugał gwałtownie, gdy zaklęcie w pełni przejęło kontrolę nad jego ciałem, rozpraszając wszechogarniające go uczucie otępienia. „Zabij mnie. Proszę.” Te słowa uderzy w niego niczym zwielokrotniony cruciatus. Prosił... nie, <em>błagał</em> Snape’a o śmierć. Ze wszystkich ludzi na świecie błagał właśnie jego. Chyba już nic gorszego nie mogło go spotkać.<br/><br/> — Zadałem ci pytanie.<br/><br/><em>Dlaczego uciekłeś? </em>Jak on w ogóle śmiał go o to pytać?! Jakim prawem?! <em>Morderca...</em><br/><br/> Harry zacisnął usta w cienką linię.<br/><br/> — Nie zamierzam się tłumaczyć — odwarknął już całkiem przytomnie, nadal walcząc z bólem. — Skoro nie zamierzasz mnie zabić, to mnie uwolnij.<br/><br/> — Chyba nie sądzisz, że pozwolę ci tak po prostu odejść?<br/><br/> — Nie mam <em>ci</em> nic do powiedzenia.<br/><br/> — Czyżby? Ja uważam, że wręcz przeciwnie. Oczekuję paru odpowiedzi, a ty czy tego chcesz, czy nie, udzielisz mi ich — zniżył ton głosu do niebezpiecznego szeptu. — Dlaczego...<br/><br/> — Dlaczego? — przerwał, podnosząc głowę, aby spojrzeć lodowato w czarne oczy Snape’a. — A jak myślisz? Ocknąłem się pod ‘Świńskim Łbem’ cały we krwi... Raczej... raczej sam sobie tego nie zrobiłem, a ty byłeś jedną z pierwszych osób, które w tamtej chwili zobaczyłem. Do jasnej cholery, próbowałeś się wedrzeć do mojej głowy! Co według ciebie miałem sobie pomyśleć?!<br/><br/> Tak, pieprzyć w cholerę ten cały paradoks czasowy, który może i już niechcący wywołał. To, na Merlina, był przecież <em>śmierciożerca!</em> Nie zamierzał go dłużej słuchać. Skoro i tak nie mógł mu nic zrobić, to chociaż musiał się jak najszybciej stąd wynieść i to zanim powie lub zrobi coś naprawdę głupiego. Spróbował odsunąć się od mężczyzny, ale ten chwycił go mocno za bark i ponownie przyparł do ściany. Harry syknął z bólu i oczy ponownie zaszły mu łzami. Podejrzewał, że na wysokości prawej łopatki będzie miał sporej wielkości siniaka. Jednak Snape’a najwyraźniej to nie obchodziło. Nachylił się i wysyczał mu prosto w twarz:<br/><br/> — Sądziłeś, że to ja byłem odpowiedzialny za twój stan?<br/><br/> — Puść mnie! Natychmiast... puszczaj!<br/><br/> — Nie bądź śmieszny. W takim stanie długo…<br/><br/> — Pieprz się. Co ja cię w ogóle obchodzę? — wysyczał, przerywając mu z furią. <em>Litość</em>, nie chciał jej, nie potrzebował, i w tej chwili jeszcze bardziej nienawidził Snape’a, że ten mu ją okazał. — Nie mam ci nic więcej do pow...<br/><br/> Ledwie dostrzegalne muśnięcie magii i musiał zacisnął zęby, aby nie krzyknąć. Snape wyprostował się gwałtownie i bezceremonialnie wypchnął go z wnęki, w której się ukrywali. Harry upadł na kolana, chwytając się za brzuch. Zielone oczy rozszerzyły się z niedowierzaniem. Ból, którego właśnie doświadczył, był nie do zniesienia. Zupełnie, jakby ktoś próbował wyszarpać mu wnętrzności. Wprawdzie już nie raz czuł na sobie działanie klątwy dolor*, ale nigdy w wykonaniu Snape’a i teraz musiał poważnie zweryfikować swój pogląd na jej temat. On, w przeciwieństwie do świetnie wyszkolonego śmierciożercy, nie dostrzegał potencjału, jaki w niej drzemał. Natomiast ten mężczyzna zdawał się doskonale wiedzieć, w które miejsce skierować klątwę, aby zabolało najbardziej. Nie wspomniawszy już o wcześniej rzuconym enervate, którego aktywność nie pozwalała mu odpłynąć w słodki niebyt.<br/><br/><em>Szlag!</em><br/><br/> Przygryzł dolną wargę do krwi, starając się nie myśleć o bólu, który nieoczekiwanie przyniósł mu psychiczną ulgę. Snape był Snape’em. Nienawiść nienawiścią. Wszystko na jedną krótką chwilę znajdowało się tam, gdzie powinno być: na swoim miejscu. Miał ochotę roześmiać się na te idiotyczne myśli, które niespodziewanie nawiedziły jego umysł. Stało się: musiał oszaleć, gdyż nie znalazł na ten rodzaj histerii innego wytłumaczenia.<br/><br/> Wziął głęboki oddech i zakaszlał, czując w ustach metaliczny posmak własnej krwi.<br/><br/> — Najwidoczniej nie do końca się zrozumieliśmy. — Snape pochylił się nad nim i końcem swojej różdżki uniósł podbródek młodzieńca. Z furią spojrzał mu prosto w oczy, cedząc przez zęby: — To nie była prośba, nie miej co do tego wątpliwości. Ponadto <em>nie życzę </em>sobie, aby jakiś rozwydrzony <em>gówniarz </em>obrażał czy wyładowywał na mnie swoje frustracje. Nie zaliczam się do cierpliwych. Dlatego teraz ochłoniesz, a następnie posłusznie zrobisz to, co karzę. W przeciwnym razie — zawiesił niebezpiecznie głos — porozmawiamy sobie <em>inaczej.</em> Czy wyraziłem się dostatecznie jasno?<br/><br/> Harry z irytacją zacisnął usta w cienką linię. Nienawidził go i nie zamierzał pozwolić, aby ten dyktował mu, co ma robić. Jednak w tej chwili nie miał innego wyjścia, jak tylko zgodzić się na warunki Snape’a. Odegrać się na nim może zawsze trochę później i z całą pewnością znajdzie sposób, aby to zrobić. Oczywiście o ile mężczyzna go wcześniej nie zabije.<br/><br/> — T-<em>tak.</em><br/><br/> — Grzeczny chłopiec — pochwalił go mężczyzna głosem przebrzmiałym sarkazmem. — Skoro już sobie to i owo wyjaśniliśmy, pozwolisz że przeniesiemy naszą małą konwersację w bardziej... <em>odpowiednie </em>do tego miejsce.<br/><br/> Bez ostrzeżenia chwycił go za ramię i podciągnął do pozycji stojącej, wciskając mu do ręki coś okrągłego i zarazem zimnego. Świat z miejsca zawirował w znajomy sposób, pozostawiając daleko w tyle ulicę Śmiertelnego Nokturnu.</p>
<p> </p>
<p>Zamrugał, a następnie rozejrzał się gorączkowo. Z pewną ulgą odkrył, że nie wylądował w lochu czy w jakiejś wymyślnej sali tortur. Świstoklik przetransportował go do dużego salonu z kominkiem po środku, dwoma fotelami i dość sporą sofą. Tak więc z całą pewnością <em>ponownie</em> znalazł się w rezydencji Snape’a. Jęknął w duchu, złorzecząc w myślach na beznadziejność sytuacji, w której przyszło mu się znaleźć.<br/><br/> Nagle czarna sylwetka wyrosła tuż przed nim i wyciągnęła ku niemu ręce. W przypływie nagłej paniki odepchnął od siebie mężczyznę i uniósł różdżkę.<br/><br/> — Nie zbliżaj się!<br/><br/> Z trudem przełknął ślinę, czując na sobie przeszywające spojrzenie czarnych niczym noc oczu.<br/><br/> — Chyba nadal nie wiesz z kim masz do czynienia, chłopcze — ostrzegł mężczyzna niebezpiecznie niskim i w pełni opanowanym tonem. — Radzę ci ją opuścić.<br/><br/> Harry zadrżał mimowolnie. Doskonale wiedział z kim ma do czynienia. Z niebezpiecznym śmierciożercą, którego w żaden sposób nie powinien lekceważyć. To, że Voldemort oficjalnie był martwy, nie znaczyło, że Snape przestał być tym, kim był. Zwolennikiem ciemnej strony i <em>wrednym</em> sukinsynem.<br/><br/> — Siadaj — rozkazał chłodny głos.<br/><br/> Nienawistne spojrzenie Harry’ego wwiercało się w mężczyznę, który z wolna wycelował w niego różdżkę.<br/><br/> — Sądzisz, że rozkazując mi, zmusisz mnie do czegokolwiek?<br/><br/> Snape wsunął lewą dłoń do kieszeni swojej szaty i wyciągnął z niej malutki flakonik z bezbarwnym płynem.<br/><br/> — Powiesz mi z własnej woli, co chcę wiedzieć, albo — obrócił w palcach szklaną fiolkę — użyję tego. Wystarczy niewielka ilość tej substancji, aby zmusić cię do mówienia w znacznie szybszy i o wiele bardziej skuteczny sposób.<br/><br/> — Nie ośmielisz się — warknął Harry, czując wzbierający w nim gniew. — To Veritaserum. Jego użycie jest <em>nielegalne!</em><br/><br/> Na te słowa Snape uśmiechnął się w raczej niepokojący sposób.<br/><br/> — Sądzisz, że to mnie powstrzyma?<br/><br/><em>Cholera.</em><br/><br/> — Gdzież bym <em>śmiał </em>— wysyczał, siadając na sofie. <em>Pieprzony Snape! </em>Znał go już na tyle, aby wiedzieć, że ten bez wyrzutów sumienia użyłby na nim tego cholernego serum prawdy. Tym razem naprawdę się wpakował, nie ma co. Nie miał wyjścia, musiał grać według jego zasad, lecz wcale nie zamierzał mu tego ułatwiać. Podniósł głowę i zatopił spojrzenie w świdrujących go czarnych oczach. Zdobywając się na odwagę, wyrzucił z siebie ze złością: — Co chcesz wiedzieć?<br/><br/> — Rozsądna decyzja. — Kącik ust Snape’a uniósł się nieznacznie, co nie wróżyło nic dobrego. — Kim jesteś? Ostrzegam, jeżeli zamierzasz kłamać, to radzę ci to ponownie przemyśleć.<br/><br/> Przez jedną krótką chwilę Harry zapragnął unieść różdżkę i wypowiedzieć zaklęcie zabijające, ale na wspomnienie palącego w piersi bólu, szybko porzucił ten pomysł. Czyżby właśnie w ten sposób działał dług? Uniemożliwiał mu odebranie życia osobie, u której go zaciągnął? <em>Szlag</em>, przemknęło mu przez myśl, zawsze mógł spróbować zabić Snape’a ze świadomością, że poniesie tego konsekwencje. Jednak pytanie brzmiało: <em>Czy warto?</em><br/><br/> — Czekam panie...?<br/><br/><em>I co teraz?</em><br/><br/> Znajdował się w innym czasie, w przeszłości, nie powinien o tym zapominać. Dla Snepa’a był jedynie obcą osobą, możliwym zagrożeniem. Jednak widok mężczyzny wyprowadzał go z równowagi i nie potrafił zapanować nad swoimi emocjami. <em>Jestem w przeszłości...</em> Powtarzał to sobie niczym mantrę.<br/><br/> Zmrużył oczy.<br/><br/> — W... ilson. Harry <em>Wilson</em>. Mam osiemnaście lat i nie, <em>nie byłem</em> twoim uczniem — odparł, dziękując w duchu, że ta odpowiedź jest choć po części prawdą zważywszy na okres czasowy, w który się przeniósł. Widząc jednakże podejrzliwe i zarazem oceniające spojrzenie Snape’a, dodał z rozdrażnieniem: — Tak, <em>wiem</em> kim jesteś. Severus Snape, mistrz eliksirów, nauczyciel Szkoły Magii i Czarodziejstwa Hogwart. Jednak wątpię, aby interesowało cię moje prywatne życie, więc darujmy to sobie i przejdź wreszcie do rzeczy!<br/><br/> Snape prychnął.<br/><br/> — W istocie... kogoś takiego jak ty z całą pewnością bym zapamiętał. — Na moment coś nieokreślonego przemknęło przez twarz mężczyzny. To coś równie szybko znikło, co pojawiło się, lecz zdążyło już zasiać ziarno niepokoju w sercu Harry’ego. Mimowolnie spiął się. Czarne, wpatrzone w niego oczy zwęziły się niebezpiecznie, a brwi zsunęły, tworząc między sobą głęboką zmarszczkę. — Wracając jednak do tematu naszej rozmowy, to niezmiernie mnie intryguje, jak takiemu gówniarzowi jak ty, udało się przełamać zaklęcia ochronne nałożone na tę rezydencję i to nie posiadając różdżki.<br/><br/><em>Wspaniale, po prostu wspaniale.</em><br/><br/> Harry zazgrzytał zębami z frustracji. No bo co miał odpowiedzieć, że jest cholernym Harrym Potterem, któremu takie rzeczy po prostu się przydarzają? <em>Pieprzony Snape, a żeby go tak piekło pochłonęło</em>, złorzeczył w myślach. Jak on nienawidził swojego życia. Tego, że z powodu przepowiedni, która zawisła nad nim, jest uważany przez wszystkich za Wybrańca, który ma ocalić świat przed zagładą. Tak naprawdę nawet nie wiedział czy chce cokolwiek ocalić, czy warto kogokolwiek ratować. Może już nawet nie było czego.<br/><br/><em>Spokojnie. Tylko spokojnie.</em><br/><br/> — Nie wiem.<br/><br/> — Nie wiesz?<br/><br/> Wyraz twarzy Snape’a przyprawił go o gęsią skórkę.<br/><br/> — Po prostu — zacisnął dłonie w pięści — nie wiem! Mówię prawdę!<br/><br/> — I ja mam w to uwierzyć?<br/><br/> — Nie musi pan, ale taka <em>jest</em> prawda — odparł, na próżno starając się opanować swój przyspieszony oddech. — Spanikowałem i jedyne o czym w tamtej chwili myślałem, to o wydostaniu się z tego przeklętego miejsca!<br/><br/> Czarne oczy pociemniały.<br/><br/> — Twoje rany...<br/><br/> Harry zamrugał z konsternacją na nieoczekiwaną zmianę tematu, a następnie uciekł wzrokiem w kierunku przygasającego kominka.<br/><br/> — To znaczy? — Jego ciało wyraźnie napięło się niczym struna. — Co z nimi?<br/><br/> — Kto ci je zadał?<br/><br/> Harry otworzył usta, ale natychmiast je zamknął. Pokręcił głową, jakby zaprzeczając samemu sobie. Powinien się wściec i wykrzyczeć mężczyźnie w twarz, że z całą pewnością był to Voldemort wraz z całą hordą swoich popleczników, ale powstrzymał się w ostatniej chwili. Nic by to nie dało. Przecież mroczny czarodziej oficjalnie był martwy, przynajmniej w tym czasie. Co się natomiast tyczyło śmierciożerców, to nie miał pewności, czy na jego pierwszym roku w Hogwarcie pojawiały się już jakieś jawne oznaki ich działalności. Musiał się bardziej pilnować i wybadać sytuację. Poza tym nadal odczuwał echo bólu po zaklęciu dolor i nie zamierzał swoim wybuchem złości ponownie prowokować mężczyzny. Raz z całą pewnością mu wystarczył.<br/><br/> — Nie mam pojęcia.<br/><br/> — Ostrzegam, jeżeli zamierzasz kłamać mi w żywe oczy...<br/><br/> — Nie kłamię! Nie pamiętam, <em>OK?!</em> — wyrzucił z siebie sfrustrowanym tonem, równocześnie hamując chęć rzucenia w mężczyznę jakimś paskudnym zaklęciem. — Nie pamiętam, jak znalazłem się pod ‘Świńskim Łbem’ i kto doprowadził mnie do — zamachał rękami w akcje desperacji — takiego stanu.<br/><br/> Łapiąc gwałtownie oddech, zdał sobie sprawę, że stoi na baczność, zaciskając dłonie w pieści. Drżał. Snape cofnął się o krok, a jego czarne oczy na moment rozszerzyły się, aby po chwili zwęzić podejrzliwie. A może tylko tak mu się wydawało?<br/><br/><em>Jakim cudem wszystko mogło się tak skomplikować? </em><br/><br/> Z rezygnacją ponownie opadł na sofę, chowając twarz w dłoniach. Zrobiło mu się niedobrze. Był zmęczony tymi ostatnimi godzinami i skołowany zaistniałą sytuacją. W dodatku jeszcze chwilę temu wzniesiony mur gniewu i nienawiści do Snape’a teraz z hukiem runął, a całe to rozdrażnienie przerodziło się w wzmagającą się w nim wściekłość, lecz o dziwo już nie na Snape’a tylko na samego siebie. To go przerastało. <em>Dlaczego to zawsze mi muszą się przytrafiać takie rzeczy? </em><br/><br/> Przez krótką chwilę w pomieszczeniu panowała niczym niezmącona cisza, która została przerwana spokojnym, konwersacyjnym tonem.<br/><br/> — To zmienia postać rzeczy.<br/><br/> Harry skrzywił się na te słowa i rzucił obojętnie:<br/><br/> — Czyżby?<br/><br/> Następnie poderwał głowę. Zamarł, gdy Snape dotknął palcami jego skroni i, nachylając się, spojrzał mu prosto w oczy, szepcząc coś cicho.<br/><br/> To był moment.<br/><br/> — Hej! — Zaklęcie zostało przerwane i Harry gwałtownie odchylił się do tyłu lekko zamroczony. — Co ty...<br/><br/> — Zaklęcie za pomocą którego można stwierdzić, czy na kimś zostało użyte obliviate. Dość stare i skomplikowane przez co niezwykle rzadko używane. Jednak śmiem twierdzić, że jedno z bardziej wiarygodnych.<br/><br/> — Mogłeś mnie uprzedzić — syknął ze złością. — Chwila! Ktoś rzucił na mnie...<br/><br/> — Nie — przerwał szybko acz stanowczo, nie zważając na oburzenie w tonie głosu chłopca, i kontynuował: — Wynik jest negatywny. Nikt nie próbował wymazać czy zmodyfikować twoich wspomnień. Również możemy wykluczyć uszkodzenie mózgu. Cokolwiek spowodowało amnezję, z całą pewnością nie było wynikiem urazu mechanicznego czy działania czarnej magii. Już wcześniej przebadałem cię pod tym kątem.<br/><br/> Snape wyprostował się i w zamyśleniu zmarszczył brwi.<br/><br/> — Interesujące... Ostatnie, co pamiętasz?<br/><br/> Harry westchnął i uciekł wzrokiem w bok.<br/><br/> Co powinien teraz zrobić, powiedzieć mu? A jeżeli tak, to ile? Merlinie, rozmawiał ze <em>Snape’em!</em> Cholernym śmierciożercą! W dodatku w miarę cywilizowany sposób, oczywiście pominąwszy czarnomagiczne klątwy i ewidentny szantaż. Dlaczego, u licha, ze wszystkich ludzi na świecie musiał trafić akurat na tego faceta? Zresztą... czemu nie, zabrnął w to tak daleko, że nie miał już nic do stracenia. Czyż nie? Przecież odrobina prawdy go nie zabije.<br/><br/> Spojrzał na mężczyznę, tłumiąc w sobie pokłady nienawiści, które do niego czuł, i odparł na tyle szczerze, na ile potrafił:<br/><br/> — Nie jestem pewien.<br/><br/> — Skup się. Każdy, nawet najdrobniejszy szczegół może okazać się bardzo istotny.<br/><br/> Tak naprawdę, to nic nie pamiętał. Wszystko było jednym wielkim chaosem. Zamknął jednak oczy i z pewnym wysiłkiem skierował tor swoich myśli do dnia, w którym ocknął się pod gospodą. To pamiętał doskonale, niestety wszystko wcześniejsze skrywała gęsta, nieprzenikniona mgła. Im bardziej w nią brnął, tym większy ogarniał go strach.<br/><br/> — Nie... — Schował twarz w dłoniach, mocno zaciskając powieki. Zakręciło mu się w głowie. — Wystarczy, to bez sensu... <em>szlag...</em><br/><br/> Syknął z bólu, uciskając palcami skronie. Teraz miał całkowitą pewność, że coś uniemożliwia mu dostęp do wspomnień. Dlaczego?<br/><br/> — Trzymaj.<br/><br/> Poczuł przyjemny zapach herbaty, która została mu podsunięta prawie pod sam nos. Zaskoczony podniósł głowę i napotkał dwa czarne węgle, które uważnie mu się przyglądały. Nie było w nich już gniewu czy rozdrażnienia. Teraz te chłodne oczy wyrażały jedynie zainteresowanie.<br/><br/> Przyjrzał się podejrzliwie parującemu napojowi.<br/><br/> — Gdybym chciał cię zabić, to zauważ, że miałem ku temu więcej niż jedną okazję. Poza tym — kontynuował mężczyzna, wykrzywiając wargi w uśmieszku — martwy raczej nie odpowiesz na moje pytania, czy nie mam racji?<br/><br/> Harry parsknął, biorąc do ręki oferowaną filiżankę i zachłannie napił się odrobinę przyjemnie pachnącego wywaru, który od razu rozgrzał go od wewnątrz. Zerknął ostrożnie znad filiżanki w stronę Snape’a. Ten najwyraźniej rozluźnił się nieco w jego obecności, gdyż wreszcie usiadł w fotelu na przeciw, a nie wisiał nad nim niczym nietoperz czyhający na swoją ofiarę. Na to skojarzenie nie mógł powstrzymać delikatnego uśmiechu, który wypłynął na jego usta.<br/><br/> — Lepiej?<br/><br/> — Tak, o wiele — odparł powoli, a następnie dodał łagodnie: — Dziękuję.<br/><br/> Starszy mężczyzna skinął nieznacznie głową, nie spuszczając z niego wzroku. Po chwili krępującej ciszy Harry westchnął z lekką irytacją i zapytał:<br/><br/> — Dlaczego nic nie pamiętam? Próbuję sobie przypomnieć, ale bez rezultatu, a im bardziej się staram...<br/><br/> Spojrzał na swoje kolana i zacisnął palce na porcelanowej filiżance.<br/><br/> — Tym bardziej sprawia ci to ból — dokończył za niego Snape. — Obawiam się, że w twoim przypadku mamy do czynienia z mechanizmem wyparcia. Nie straciłeś wspomnień, a jedynie zepchnąłeś je głębiej w podświadomość. To normalna reakcja obronna organizmu na zazwyczaj zbyt wiele negatywnych bodźców na raz. Podejrzewam, że na twoją amnezję miało wpływ to, co ci się przytrafiło.<br/><br/> Merlinie, co też takiego musiało mu się przydarzyć, że aż zapragnął o tym zapomnieć? Poczuł ból w płucach i ponownie zakręciło mu się w głowie. Chciał zaczerpnąć tchu, ale nie potrafił. Dusił się.<br/><br/> Snape z pomrukiem niezadowolenia wstał z fotela i ruszył w kierunku najbliżej stojącej komody. Odsunął jedną z szuflad i wyciągnął dwie fiolki: jedną wypełnioną płynem, a drugą z maścią, która swoją konsystencją przypominała brunatną papkę. Podszedł do młodzieńca i przyklęknął przed nim.<br/><br/> — Uraz najwyraźniej znajduje się na płaszczyźnie psychiki, a to zagadnienie nie leży w dziedzinie mojej wiedzy. Jednak ten problem może poczekać. Teraz: pij — rozkazał, wręczając mu małą fiolkę, wypełnioną niebieskawym płynem o słodkawym zapachu jaśminu. — Zmniejszy pieczenie w płucach i ustabilizuje oddech. Twoje żebra nie zdołały się jeszcze całkowicie zrosnąć i z tego powodu przez jakiś czas będziesz odczuwać niewielki dyskomfort.<br/><br/> Tym razem bez chwili wahania wziął z rąk mężczyzny fiolkę i wypił całą jej zawartość, krzywiąc się przy tym nieznacznie.<br/><br/> — Nie wybrzydzaj — rzucił ostrym tonem mistrz eliksirów. — To nie ma smakować, ma działać.<br/><br/> Harry powstrzymał chęć wywrócenia oczami. Snape był Snapem. W tym czy innym czasie.<br/><br/> Mężczyzna odkręcił tubkę i nabrał odrobinę tej obrzydliwe wyglądającej substancji, rozcierając ją powoli w palcach. W trakcie tego prostego zabiegu jej konsystencja stawała się bardziej spójna i kremowa.<br/><br/> — Rozepnij koszulę — rozkazał i Harry spojrzał na niego zaskoczony. — W wyniku twoich bezmyślnych wojaży, rany otworzyły się. — Wskazał na kilka ciemnych smug, które pozostawiła krew wsiąkająca w cienki materiał koszuli. — Jeżeli się nimi nie zajmę, może wdać się zakażenie. Tego chcesz?<br/><br/> Nie, oczywiście, że nie chciał. Jednak świadomość, że mężczyzna będzie go dotykał w tak intymny sposób, wydała mu się dziwnie niepokojąca. Sam nie wiedział skąd nawiedziła go taka myśl, ale nie mógł zaprzeczyć, że ona tam była. Ociągając się, sięgnął do guzików koszuli i zaczął powoli je rozpinać. Dotarłszy do końca, nie bez wahania zsunął ją z ramion. W chwili, gdy tylko oceniający wzrok Snape’a spoczął na jego nagim torsie, nie potrafił powstrzymać rumieńców zażenowania, które wypłynęły mu na policzki. To było głupie, wstydzić się swojego pokaleczonego ciała akurat przed tym mężczyzną. Tak jakby obchodziła go opinia <em>tego</em> wrednego typa!<br/><br/> Spiął się instynktownie, gdy Snape wyciągnął ku niemu dłoń.<br/><br/> Maść w kontakcie z jego rozpaloną gorączką skórą miała właściwości chłodzące i kojące ból. W jednej chwili zapomniał o idiotycznych obawach i z wyraźną ulgą poddał się zaskakująco delikatnym palcom, które w profesjonalny sposób wsmarowywały leczniczą substancję w rozognione rany.<br/><br/> Wypuścił oddech, który nie zdawał sobie sprawy, że wstrzymuje, i spojrzał na Snape’a.<br/><br/> — Chyba powinienem przeprosić — odezwał się po chwili, usiłując ukryć w swoim głosie zdenerwowanie. Odniósł wrażenie, jakby dłonie starszego czarodzieja na krótki moment zawahały się, choć tak naprawdę nie przerwały zabiegu wcierania maści; a przynajmniej takie odniósł wrażenie. Harry uznając milczenie mężczyzny za dobry omen, odzyskał pewność siebie i kontynuował: — Z tego, co wiem, ocalił mi pan życie, a ja nawet nie podziękowałem. Zachowałem się niestosownie. Powinienem... to znaczy... usiłuję powiedzieć, że doceniam i naprawdę jestem wdzięczny za to, co pan dla mnie zrobił.<br/><br/> Snape zabrał dłonie, ponownie nabrał palcami trochę maści, a następnie powrócił do przerwanej czynności.<br/><br/> Harry zacisnął usta w cienką linię. No tak, po raz pierwszy w życiu <em>podziękował</em> za coś temu dupkowi, a ten najzwyczajniej w świecie to zbył. A przecież naprawdę był mu wdzięczny za uratowanie życia i sporo go kosztowało, aby się do tego przyznać, zdobyć na szczerość. I to względem kogo? Snape’a, pieprzonego <em>śmierciożercy</em>. Paradoks sam w sobie. <em>Wprost cudownie.</em><br/><br/> — Masz dokąd pójść? — Tym pytaniem mężczyzna zupełnie go zaskoczył. Harry otworzył usta, ale natychmiast je zamknął, gdyż nie wiedział, co odpowiedzieć. Nic sensownego nie przychodziło mu do głowy. Jeszcze nie myślał o tym, co będzie później. Nie miał na to czasu. — Twoje milczenie jest nad wyraz wymowne. — Snape podniósł głowę, hipnotyzując go intensywnością swojego spojrzenia. — Nie masz, mam rację?<br/><br/><em>Cholerny Snape i jego przenikliwość</em>, przemknęło mu przez myśl. Czy on zawsze musiał być o kilka kroków przed nim? <em>Jak on to robi?</em><br/><br/> — Poradzę sobie.<br/><br/> Mężczyzna prychnął na te słowa i Harry zacisnął usta, powstrzymując się od komentarza, który cisnął mu się na język. Nie chciał w żaden sposób rozdrażnić Snape’a i zniszczyć tę wątłą nić porozumienia, która się między nimi chwilowo wytworzyła.<br/><br/> — Nie sądzę, aby włóczenie się po nocy, i to zupełnie bez celu, było rozsądne. Zwłaszcza w twoim obecnym stanie — odparł, a po chwili rzucił krótko, choć nie bez pewnego napięcia w głosie: — Możesz tu zostać.<br/><br/> — Nie potrzebuję <em>litości.</em><br/><br/> Zaklął siarczyście w myślach, że też w porę nie ugryzł się w język, lecz na to było już za późno. Nie potrafił powstrzymać wypowiedzianych słów ani gniewu, który wyraźnie w nich rozbrzmiał. Ostatnie czego potrzebował w tej chwili, to aby ktokolwiek się nad nim litował, a już na pewno, aby tą osobą był Snape!<br/><br/> — Wierz mi, litość to ostatnie, co możesz ode mnie uzyskać.<br/><br/> Po tych słowach nastąpiła kolejna niezręczna chwila ciszy, podczas której mierzyli się wzajemnie wzrokiem. Tak, litość, tego słowa z całą pewnością nie było w słowniku śmierciożercy, Harry to wiedział. Jako pierwszy się poddał w ich małej wojnie na spojrzenia i wyrzucił z siebie z irytacją:<br/><br/> — Dlaczego? — Właśnie: <em>dlaczego?</em> Zupełnie nie pojmował motywu, którym kierował się Snape. Zacisnął dłonie w pięści i spojrzał wyzywająco wprost w te czarne oczy, domagając się odpowiedzi. — Dlaczego chcesz mi pomóc?<br/><br/> — Wydajesz się jej potrzebować.<br/><br/><em>Pomoc. </em><br/><br/> Harry nie wytrzymał i wybuchł gorzkim, przytłumionym śmiechem. Ku jego uldze Snape w żaden sposób nie skomentował tego zachowania. Po chwili uspokoił się nieco i wziął głęboki oddech. Czy naprawdę potrzebował pomocy? Nigdy o nią nie prosił. Odkąd sięgał pamięcią był zdany tylko na siebie. Wprawdzie jego przyjaciele wielokrotnie mu pomagali, ale nigdy tak naprawdę nie zawierzył im swojego życia, przynajmniej nie w pełni. Przez te wszystkie lata nauczył się polegać wyłącznie na sobie i w najbliższej przyszłości nie zamierzał tego zmieniać. Jednak z drugiej strony sytuacja, w której przyszło mu się znaleźć, nie należała do zwyczajnej. Po głębszym zastanowieniu głupotą byłoby odrzucić pomoc Snape’a. Czy on naprawdę się zastanawiał nad ofertą mężczyzny?<br/><br/> — To zły pomysł — wymamrotał w końcu, całkowicie pozbywając się ze swojego głosu gniewu i wcześniejszej irytacji. Tak naprawdę znalazł się w sytuacji bez wyjścia, a zdając sobie z tego sprawę, z zawstydzeniem odwrócił głowę. — Tylko bym ci zawadzał.<br/><br/> — W to akurat nie wątpię.<br/><br/> Harry chciał coś odwarknąć, ale zamiast tego syknął z niespodziewanego bólu i napiął instynktownie mięśnie brzucha. Dłoń mężczyzny z wolna podążyła wzdłuż głębokiej rany, przesuwając się spod prawego żebra w kierunku granicy dżinsów, na której się zatrzymała.<br/><br/> — Nie wiem czy zdajesz sobie sprawę, ale powinieneś być martwy — orzekł beznamiętnym tonem, nie spuszczając wzroku z jątrzącej się jeszcze rany. — Niewątpliwie zagadką jest dla mnie fakt, że pomimo tylu rozległych i głębokich obrażeń ty nadal żyjesz.<br/><br/> — Aż tak było ze mną źle? — zapytał z nieukrywaną ciekawością.<br/><br/> Snape delikatnie, prawie z czułością przesunął palcem po brzegu głębokiego rozcięcia, a następnie przysunął się na tyle blisko, że ich twarze dzieliła teraz niebezpiecznie mała odległość. Harry z zapartym tchem wyczekiwał odpowiedzi. Mężczyzna uniósł głowę i ich spojrzenia spotkały się. Czarne oczy wciągały go w swoją bezkresną głębię i poczuł, że nagle robi mu się gorąco. Nagle twarz Snape’a zadrgała, rozmazując się. Zamrugał gwałtownie i pobladł, gdyż zrozumienie tego, co się z nim działo, napłynęło niczym grom z jasnego nieba. Poderwał się z siedzenia, odsuwając od mężczyzny jak najdalej, i wysyczał wściekle:<br/><br/> — Ty! Dodałeś... Dodałeś mi coś do herbaty!<br/><br/> Wąskie usta Snape’a wykrzywiły się w paskudnym uśmieszku.<br/><br/> Harry próbował wyciągnąć różdżkę, ale cokolwiek mężczyzna mu podał, już zaczęło działać. Nogi same odmówiły mu posłuszeństwa i stracił równowagę, bezwładnie lecąc do przodu. Para silnych rąk pochwyciła go w pasie, chroniąc przed upadkiem. Nie będąc dłużej zdolnym walczyć z efektami eliksiru, wymamrotał przekleństwo w szatę Snape’a i zamknął oczy, czując jak ciemność w pełni przejmuje nad nim władzę. </p>
<p><strong>~~oOo~oOOOo~oOo~~</strong><br/><br/> W jednej chwili każdy mięsień w jego ciele napiął się niczym struna. Otworzył gwałtownie oczy, a następnie westchnąć z ulgą, gdy wspomnienia wczorajszego dnia z wolna napłynęły do jego świadomości. Naciągnął na siebie kołdrę, wtulając twarz w przyjemnie miękką i ciepłą poduszkę. Nie chciał jeszcze wracać do rzeczywistości, gdyż to oznaczało, że znajdował się w znajomym pokoju, który mieścił się w rezydencji <em>Snape’a</em>.<br/><br/> Rozluźnił się nieco, z cichym westchnieniem przeciągnął, i zerknął w kierunku zegara. Wskazówki zawirowały na magicznej tarczy i ustawiły się w za siedem piąta po południu. Uniósł brwi ze zdziwienia. No tak, eliksir usypiający. Poczuł konsternację i gniew. Może i potrzebował porządnego snu, ale Snape nie miał prawa użyć na nim eliksiru; nie bez jego wiedzy.<br/><br/> Westchnął z rezygnacją.<br/><br/> Położył się na wznak i założył ręce za głowę, wpatrzył się w sufit. Próbował to sobie jakoś wszystko w miarę poukładać. Przeanalizować na spokojnie wydarzenia sprzed ostatnich kilku dni. <em>Podróż w czasie. </em>Wydawało się to nieprawdopodobne, a jednak możliwe. Nie żeby zapomniał o incydencie, który miał miejsce na jego trzecim roku, ale wtedy cofnął się jedynie o kilka godzin, a nie lat. W związku z tym pytanie brzmiało: <em>Co dalej? </em>Kolejne i może nawet najważniejsze: <em>Na jak długo tu utknął?</em> W tej chwili te oba nie dawały mu spokoju. Nie było nic ważniejszego niż uzyskanie na nie odpowiedzi, a im szybciej to zrobi, tym lepiej. Nie miał zamiaru zostać w tym czasie dłużej niż to było koniecznie.<br/><br/> Zmrużył oczy, które zaczynały go już piec od intensywnego wpatrywania się w jeden ze znaków runicznych wieńczących sufit. Zdawał się on jarzyć srebrnym blaskiem, tak jakby wiedział, że się na niego patrzy. Harry uśmiechnął się do siebie. Znajomość run nigdy nie była jego najmocniejszą stroną. To Hermiona zwykła się w nich zaczytywać i zawsze entuzjastycznie opowiadała o mocy, która tkwiła w tych dziwacznych dla niego znakach. Uważała, że nie są one dostatecznie doceniane przez innych czarodziei. Cóż, miała rację, on sam raczej polegał na swojej różdżce niż jakiś tam symbolach i związanych z nimi rytuałach.<br/><br/> Zerknął ponownie na zegar. Wskazówki przemieściły się i teraz wskazywały kwadrans po piątej. Z pomrukiem niezadowolenia usiadł na łóżku i przyjrzał się sobie krytycznie: pomięta koszula i dżinsy. Westchnął z niezadowoleniem, ale i z pewną ulgą. Najwyraźniej Snape miał na tyle przyzwoitości, aby położyć go do łóżka w ubraniu. Opadł na miękki materac, zakrywając twarz dłońmi. Czuł się źle, a z każdą kolejną minutą coraz bardziej bolała go głowa. Może jednak porosi Snape’a o szybką avadę. Przecież nie może mu odmówić tej małej przysługi, w końcu to pieprzony morderca bez skrupułów. Jedno zaklęcie niewybaczalne więcej w życiorysie różnicy mu raczej nie zrobi.<br/><br/> Snape.<br/><br/> No właśnie, odkładanie tego w nieskończoność nie miało sensu. Przecież był Harrym Potterem, Chłopcem, Który Przeżył, i który teraz – jak zawsze zresztą – musi stawić czoło największemu wrogowi: <em>przeznaczeniu. </em>A tak się złożyło, że tym <em>przeznaczeniem</em> było spotkanie twarzą w twarz ze Snape’em. Zacisnął usta z determinacją, jakiej od dawana w sobie nie czuł. Uda się, na pewno. Musi tylko pamiętać, że to on, <em>Harry</em>, ma nad tym mężczyzną przewagę. Zna go i wie czego może się po nim spodziewać. Musi jedynie tę wiedzę odpowiednio wykorzystać i...<br/><br/><em>Kogo staram się oszukać?</em><br/><br/> Zachichotał nerwowo, pocierając palcami nasadę nosa.<br/><br/><em>Snape...Pieprzony śmierciożerca.</em><br/><br/> Z rezygnacją wstał z łóżka i ruszył w kierunku łazienki. Zsunął z ramion koszulę i spojrzał na swoje pokaleczone ciało. Zaaplikowana maść zadziałała. Rany przybladły. Miał świadomość, że wyleczenie tych głębszych z całą pewnością zajmie trochę czasu. Dotknął jednej z nich. Tej która wczorajszej nocy sprawiła mu najwięcej bólu. Zaczynała się tuż pod ostatnim żebrem – z prawego boku – i ciągnęła w kierunku pachwiny. Proste, na tyle głębokie cięcie, aby człowiek mógł się powoli wykrwawić. Co mu się, na Merlina, przytrafiło? Czy jego obecny stan fizyczny miał coś wspólnego z Voldemortem? Niech to szlag, dlaczego pamiętał wszystko oprócz tego, jak się tu znalazł. Nawet nie umiał powiedzieć, czy stracił sekundy, minuty, godziny... czy może dni ze swojego życia.<br/><br/> Spojrzał w lustro w zamyśleniu.<br/><br/> — Wyglądasz znacznie lepiej — rzekło jego odbicie.<br/><br/> Harry pozwolił sobie na delikatny uśmiech, doskonale wyłapując ostrożność w tonie wypowiedzianych do niego słów. Lustro, posiadając pewną osobowość nadaną mu przez swojego stwórcę, musiało zapamiętać ich ostatnie, zresztą niezbyt miłe spotkanie.<br/><br/> — Dziękuję — odparł, sięgając po szczoteczkę.<br/><br/> Postać z lustra w milczeniu skinęła głową i na powrót stała się jedynie jego odbiciem.<br/><br/> Harry szybko uporał się z poranną toaletą. Nawet wiecznie sterczące włosy wydawały się być bardziej uległe niż zazwyczaj, dzięki czemu zaoszczędził czas i wysiłek w ich poskromieniu. Nagle wszystko zrobiło się takie dziwne. Przeniósł się w czasie, znalazł w rezydencji Snape’a, w jego łazience, ze szczoteczką w ręce...<br/><br/> Zacisnął usta w cienką linię.<br/><br/><em>Dosyć! </em>Musi przestać walczyć. Jest tu i teraz, więc jedyne co mu pozostaje, to dostosować się do zaistniałej sytuacji. Reszta jakoś sama się rozwiąże.<br/><br/> Jedno szybkie zaklęcie i doprowadził swoją koszulę w miarę do jakiego takiego stanu używalności. Teraz wystarczyło jedynie znaleźć Snape’a. Według jego przypuszczeń mężczyzna powinien znajdować się w salonie i to było pierwsze logiczne miejsce, w które postanowił się udać.<br/><br/> Za dnia korytarz wydawał się równie mroczny i tajemniczy, co nocą. Nie posiadał żadnych okiennic. Jedynym źródłem światła były miedziane lichtarze, których płomienie zaskakująco skutecznie rozpraszały mrok. Zadrżał, czując chłód bijący od kamiennych ścian. Ten korytarz był jakiś dziwny. Wcześniej się nad tym nie zastanawiał, ale teraz... Dotknął palcami zimnego kamienia i zmarszczył brwi, czując po chwili niewielkie mrowienie przebiegające wzdłuż jego kręgosłupa. Cofnął rękę. To osobliwe zjawisko wywołało w nim ciekawość, jak i nieokreślony smutek.<br/><br/> Podekscytowany przyjrzał się teraz uważniej ciągnącym się rzędem obrazom czarodziei, którzy zdawali się zastygnąć w swoich ramach w grobowym milczeniu. Jedynie ich oczy wydawały się śledzić każdy jego krok. Chłodne spojrzenia, na bladych twarzach wyrażających jedynie znudzenie i pogardę, przyprawiały go o gęsią skórkę. Odwrócił wzrok i pospiesznie skierował się w kierunku krętych schodów. Tak, zdecydowanie w tym korytarzu było coś niepokojącego. Będzie musiał zapamiętać, aby później zapytać o to Snape’a.<br/><br/> Zszedł kilka stopni i uśmiechnął się, czując przyjemne ciepło na twarzy. Przez wysokie okiennice wpadały promienie chylącego się ku zachodowi słońca. Oparł się dłońmi o parapet i wyjrzał na zewnątrz, zaczerpując świeżego powietrza. Przed nim rozpościerał się bajeczny widok na porośnięte polnymi kwiatami wzgórza. W oddali zza wierzchołkami wysokich drzew – tworzących linię lasu – wznosiły się skaliste góry. To miejsce było prawdziwą oazą ciszy i spokoju.<br/><br/> Po chwili ruszył schodami na niższe piętro, kierując swoje kroki wprost do salonu. Pełen wahania zatrzymał się przy drzwiach. Pchnął je lekko, gdyż już były nieznacznie uchylone, i wszedł ostrożnie do środka. Omiótł wzrokiem pomieszczenie. Nie było nikogo. W pewnym stopniu rozczarowany, sam nie wiedząc dlaczego, podszedł do ławy i przystanął. Na blacie leżał kawałek szarego pergaminu, na którym widniało odręczne lekko pochyłe pismo Snape’a. Sięgnął po notkę i zmarszczył czoło. Wraz z ostatnim przeczytanym słowem wyraz zaciętości, który malował się na jego twarzy, ustąpił zwykłej irytacji. Prychnął i opadł z rezygnacją na sofę, zatapiając zamyślone spojrzenie w kominku, w którym spokojnie płonął ogień. Skrawek pergaminu wysunął się spomiędzy jego palców, upadając na dywan.<br/><br/><strong>~~oOo~oOOOo~oOo~~</strong><br/><br/> — Severusie, od chwili przybycia do tej — Lucjusz skrzywił się z niesmakiem, jakby kosztował wyjątkowo kwaśną cytrynę — <em>mugolskiej</em> restauracji, co chcę zaznaczyć było twoim pomysłem, zdajesz się mnie ignorować.<br/><br/> Snape zmierzył go lodowatym spojrzeniem.<br/><br/> — Skąd ten pomysł, Lucjuszu — odparł zjadliwie. — Przecież nie mam powodu, aby to robić, a może jednak mam?<br/><br/> — Wypominasz mi tamten wieczór?<br/><br/> — A jak sądzisz? — odparował, cedząc słowa przez zęby. — Dobrze wiesz, że cenię sobie mój czas, a <em>ty </em>nie raczyłeś się pojawić.<br/><br/> Malfoy wywrócił oczami.<br/><br/> — To było trzy dni temu i o ile pamięć mnie nie myli — nonszalancko oparł się o oparcie krzesła — już wyjaśniłem ci powód mojej nieobecności.<br/><br/> — W rzeczy samej — przyznał chłodno, obracając bezmyślnie szklane naczynie pomiędzy kciukiem a palcem wskazującym. — Wykwintna kolacja w posiadłości samego ministra magii: Korneliusza Knota. — Skrzywił się z niesmakiem, wymawiając nazwisko czarodzieja, który rok temu przejął stanowisko po Milicencie Bagnold*. — Doprawdy, niewątpliwy zaszczyt.<br/><br/> — Nie bądź cyniczny, Severusie. Muszę dbać o swój wizerunek — odrzekł beznamiętnym tonem. — Korneliusz Knot, i tu muszę się z tobą zgodzić, jest zapatrzonym w siebie głupcem, który posiada niespotykaną umiejętność negacji wszystkiego, co akurat nie jest po jego myśli. Dzięki temu okazjonalne utwierdzanie go w błędnych przeświadczeniach jest dziecinnie proste.<br/><br/> — A ty z tej sposobności ochoczo korzystasz.<br/><br/> — Naturalnie. — Uniósł kącik ust w półuśmiechu. — Chyba nie sądzisz, że przepuściłbym taką okazję. Zwłaszcza, że te ostatnie lata nie były dla nikogo łaskawe, a już w szczególności dla <em>nas.</em> Wielu, i to bezpowrotnie, straciło swoje pozycje w świecie czarodziejskim, jak i szacunek. W chwili, gdy ten chłopak sprawił, że Czarny Pan…<br/><br/> — Milcz! — syknął ostrzegawczo Snape, odkładając kielich z większym impetem niż zamierzał. Szkło zadźwięczało w kontakcie z gładkim blatem stolika, co tylko spowodowało, że w ich kierunku spojrzało kilka zaciekawionych par oczu. Snape z rozdrażnieniem zazgrzytał zębami i zniżył głos do szeptu: — O tym się <em>głośno </em>nie mówi.<br/><br/> — Czy aby nie jesteś zbytnim paranoikiem?<br/><br/> — Dzięki temu nadal żyję.<br/><br/> Lucjusz zaśmiał się miękko z wyuczoną kurtuazją.<br/><br/> — Wybacz, Severusie — odrzekł z fałszywą skruchą w głosie. — Po tylu latach wydawałoby się, że najwyższy czas porzucić tę farsę, którą ciągniesz. Nie sądzisz?<br/><br/> — Nie mam pojęcia o czym mówisz, Lucjuszu.<br/><br/> — W rzeczy samej, nie masz — odparł z rozbawieniem. — Cały ty, Severusie... ale w porządku, przecież nie nalegałeś na to spotkanie, aby wspominać stare dobre czasy, mam rację?<br/><br/> Snape odchylił się do tyłu.<br/><br/> — To prawda — rzucił chłodno i wyciągnął z kieszeni płaszcza niewielki kawałek pergaminu. — Sprawdzisz to dla mnie.<br/><br/> Lucjusz wziął z jego ręki pergamin i zmarszczył czoło.<br/><br/> — Niby czemu mam wyświadczyć ci tę przysługę?<br/><br/> — Zrobisz to, — odparł Snape, wstając z miejsca — gdyż <em>ja</em> tak mówię.<br/><br/> Po tych słowach rzucił na stół kilka banknotów i, skinąwszy głową na pożegnanie swojemu rozmówcy, ruszył w kierunku wyjścia.<br/><br/> Lucjusz odprowadził go wzrokiem pełnym poirytowania i nienawiści. Spojrzał ponownie na notkę, a następnie zmiął ją ze złością i wrzucił do pustego kielicha. Nakrył szklane naczynie prawą dłonią i znajdujący się w nim pergamin zajął się ogniem, nie pozostawiając po sobie nawet drobiny popiołu.<br/><br/><strong>~~oOo~oOOOo~oOo~~</strong><br/><br/> Im dalej brnął w tekst tym bardziej dochodził do wniosku, że poziom nauczania Obrony przed Czarną Magią w Hogwarcie był lub nawet i nadal jest żałośnie niski. Połowy z tego co teraz czytał nie potrafił zrozumieć, a co dopiero zastosować w praktyce przytoczonych zaklęć, nie mówiąc już o przeciwzaklęciach. To jednak nie zmieniało faktu, że książka była na tyle interesująca, że pochłonęła go całkowicie. Z każdym kolejnym zdaniem chciał więcej, a wyjaśnienia w niej zawarte nie były jednak na tyle jasne i szczegółowe, aby zaspokoić jego ciekawość. Czy właśnie na tym polegała czarna magia? Wciągała ofiarę w swoje zdradzieckie sidła, oferując wiedzę, której tak naprawdę niemożnością było osiągnąć?<br/><br/> Miękko zamknął książkę i spojrzał w zamyśleniu na kominek, w którym ogień pomału zaczynał dogasać.<br/><br/> Czarna magia nie ograniczała się tylko do trzech niewybaczalnych. Wiedział to już od dawna, ale... Zacisnął palce na twardej okładce. Znał wszystkie trzy, wszystkich trzech doświadczył i sam je również rzucił. Choć każde o innym przeznaczeniu, to i tak niosły ze sobą jedno wspólne uczucie – satysfakcję. To właśnie ona wypełniała go za każdym razem, gdy unosił różdżkę i otwierał usta, aby wypowiedzieć zaklęcie. Za każdym kolejnym razem było mu łatwiej... łatwiej zatracić się w tym uczuciu. A może już się zatracił? Gdyby nie Voldemort wszystko mogłoby się potoczyć inaczej, wszystko...<br/><br/> — Zastanawiałem się — Harry gwałtownie poderwał się z sofy i książka z jego kolan zsunęła się na dywan — czy po powrocie jeszcze cię tu zastanę.<br/><br/> Z szybko bijącym sercem spojrzał w kierunku szerokich drzwi salonowych, o których framugę opierał się Snape, przyglądając mu się uważnie.<br/><br/> — Ja... to znaczy — poruszył się nerwowo — sądziłem, że mogę...<br/><br/> Spuścił głowę, przygryzając dolną wargę.<br/><br/> — Głupi chłopak — rzucił mężczyzna z lekkim rozdrażnieniem, nie spuszczając z niego wzroku. Po chwili jego wąskie wargi wykrzywił uśmiech. — Zawsze mogłeś uciec.<br/><br/> Harry spojrzał na niego.<br/><br/> — Przeszło mi to przez myśl — wyznał całkiem szczerze.<br/><br/> W czarnych oczach coś zamigotało i Harry mógł przysiąc, że tym czymś było rozbawienie.<br/><br/> — W rzeczy samej, wydajesz się mieć w tym sporą praktykę.<br/><br/> Na tę uwagę Harry mimowolnie zarumienił się. Snape nawet nie wiedział ile w tym stwierdzeniu miał racji. Całe życie przed czymś uciekał i zaczynał być w tym już całkiem niezły.<br/><br/> — Tak, jasne — wydusił z siebie, przełykając nerwowo ślinę. — Pewnie... pewnie i tak byś mnie znalazł.<br/><br/> — Miałbym kolejny raz tracić na ciebie czas? Nie wydaje mi się. — Kpina i chłód w głosie mężczyzny sprawił, że Harry zacisnął usta w cienką linię. Dlaczego te słowa go zabolały? Nie powinny, a jednak. Snape podszedł do niego i pochylił się, podniósł z dywanu książkę. Zmrużył oczy, przypatrując się okładce. — Widzę, że trafiłeś do biblioteki. Na przyszłość jednak postaraj się nie ruszać tych książek, które są zabezpieczone zaklęciami ochronnymi. Przynajmniej nie wtedy, gdy mnie nie ma w pobliżu. Nie wszystkie pozycje są bezpieczne, nie mówiąc już o ich legalności.<br/><br/> Harry spojrzał na mężczyznę z konsternacją.<br/><br/> — Ale ta nie była zabezpieczona.<br/><br/> Snape ostrożnie odłożył książkę na blat ławy.<br/><br/> — Całkiem możliwe, że ostatnio mogłem ją czytać i nie ponowiłem odpowiednich zaklęć. Z reguły rzadko miewam gości.<br/><br/> Sięgnął do kieszeni i wyciągnął mały pakunek, który bez słowa wcisnął chłopakowi do ręki. Niewielka paczka po dotknięciu końcem różdżki znacznie się powiększyła.<br/><br/> — Nowe ubrania — wyjaśnił sucho na nieme pytanie w oczach chłopaka. — Te łachmany, które obecnie masz na sobie nadają się jedynie do spalenia. Przebierz się i wróć tu równo za godzinę. Mamy kilka spraw do omówienia w związku z twoim pobytem tutaj.<br/><br/> Harry chciał coś powiedzieć, ale głos uwiązł mu w gardle. Zamiast tego skinął tylko głową i puścił się biegiem do <em>swojego</em> pokoju.<br/><br/> Snape ponownie spojrzał na książkę i zmarszczył brwi. Dotknął końcem różdżki twardej okładki, szepcząc inkantację. Książka rozjarzyła się na niebieski kolor. Zaklęcia ochronne na nią rzucone nadal znajdowały się na swoim miejscu, nic nie wskazywało na to, aby w jakikolwiek sposób zostały naruszone.</p>
<p><strong>...............................................................................................</strong><br/><strong> <em>*Infligo </em> </strong> <em>(wbić, wyrządzić szkodę) – zaklęcie z dziedziny czarnej magii. Jedno z bardziej niebezpiecznych i w skrajnych przypadkach mogących spowodować śmierć. W chwili rzucenia, zostawia widoczne ślady na ciele ofiary w postaci ran wlotowych, a przy naprawdę dużej mocy magicznej rzucającego, jak również i wylotowych. Objawy, jak w przypadku wbicia w ciało ostrego, metalowego przedmiotu. Przy szybkiej reakcji magomedycznej możliwość całkowitego naprawienia wyrządzonych przez zaklęcie szkód; szczególnie narażone są mięśnie. </em> <em> </em></p>
<p><strong> <em>*Culter</em> </strong> <em> (nóż) – klątwa z dziedziny czarnej magii, której efekt jest wyraźnie widoczny na ciele ofiary. Pozostawia na ciele głębokie lub płytkie rany cięte. Ich głębokość zależy od siły magicznej rzuconego zaklęcia. Są dość trudne do gojenia i ich wyleczenie wymaga trochę czasu. W połączeniu z innymi zaklęciami torturującymi powoduje silny ból i większe uwrażliwienie ciała (to zaklęcie pojawiło się w ‘Skradzionych Chwilach’).</em> <strong> <em> </em> </strong></p>
<p><strong> <em>*Flammae adnihilo </em> </strong> <em>(płomienie unicestwienia) – bardzo stare i potężne zaklęcie, obecnie nieużywanie. Odnalezione przez Harry’ego w jednej z ksiąg należących do Salazara Slytherina, pozostawionych w Komnacie Tajemnic.   </em> <strong> <em> </em> </strong></p>
<p><strong> <em>*Drzewo sosnowe</em> </strong> <em> — różdżka zrobiona z tego drzewa jest idealna do rzucania potężnych  zaklęć uzdrawiających. Symbolizuje nowy początek i odrodzenie, a nawet nieśmiertelność.  </em> <strong> <em> </em> </strong></p>
<p><strong> <em>*Zamienienie szklanych odłamków w drobny piasek</em> </strong> <em> – spotkaliście się z tym zaklęciem w ‘HP i Zakon Feniksa’. Dumbledore rzucił je w Ministerstwie Magii podczas starcia z Voldemortem (przynajmniej tak było w filmie, nie pamiętam jak to zostało opisane w książce). To tak dla przypomnienia.   </em> <em> </em></p>
<p><strong> <em>*Dolor </em> </strong> <em>(ból) – zaklęcie z dziedziny czarnej magii. Powoduje silny ból wskazanej przez różdżkę części ciała ofiary. Nie pozostawia trwałych śladów i jest stosowane przy torturach. Posiada limit czasowy do dziesięciu sekund (w zależności od mocy magicznej czarodzieja, który je rzuca) i użyte, nie może zostać przerwane (wykorzystałam to zaklęcie w ‘Iluzjoniście’).</em> <em> </em></p>
<p><strong> <em>*Propellere</em> </strong> <em> (odrzucać, odpychać) –  zaklęcie o znaczniej mocy, działające na zasadzie fali uderzeniowej. Jego siła odrzuca napastnika na sporą odległość. Jest ono mało praktyczne i najczęściej używa się go w połączeniu z innymi zaklęciami lub w walce grupowej, gdyż z łatwością przełamuje słabsze tarcze ochronne, odsłaniając przeciwnika (Noctem, dzięki za pomoc w jego stworzeniu, moja łacina jest fatalna ^.^’).           </em> <strong> <em> </em> </strong></p>
<p><strong> <em>*Milicenta Bagnold</em> </strong> <em> — sprawowała funkcję ministra magii do 1990 r., podczas I wojny z Voldemortem, później zrezygnowała z urzędu, przechodząc na emeryturę (zgodnie z kanonem HP).</em></p>
<p> </p>
  </div>
  