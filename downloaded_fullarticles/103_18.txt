
  <div class="userstuff module" role="article">
    <h3 class="landmark heading" id="work">Chapter Text</h3>
    <p align="justify">„Připravený?"</p><p align="justify">Harry přikývl. „Ano, pane."</p><p align="justify">Pán zla se na něj v odrazu zrcadla usmál. „Výborně."</p><p align="justify">Ruce položené na ramenou jako by vůbec nic nevážily. Přes čerstvě zastřižené vlasy cítil na temeni jeho teplý dech. Na moment zavřel oči a aspoň na chvíli se tak nemusel dívat na svou perfektní kopii. V jizvě mu škubalo ale ani nemrkl. Ještě před půl rokem by sevřel čelist, když stisk na jeho ramenech zhrubl.</p><p align="justify">„Snad nejsi unavený?" zeptal se starostlivě hlas nad ním.</p><p align="justify">Harry otevřel oči a na Pána zla za sebou se skrz odraz pousmál. „K smrti, pane."</p><p align="justify">Tlumený smích a svižný pohyb hůlky. Flakón přitisknutý ke rtům. Puch.</p><p align="justify">„Vypij to," pošeptal mu hlas do pravého ucha.</p><p align="justify">Poslechl. Zaklonil hlavu a nechal ji ležet na hrudi v slavnostním hábitu za sebou. Pootevřel ústa. Odporná tekutina mu pomalu vtekla do úst a on pohmožděným hrdlem polykal, jak nejrychleji dovedl. Byla by to ironie, kdyby se zrovna teď utopil. Lektvar ho celou cestu dolů pálil a když dorazil do žaludku, zabublalo to.</p><p align="justify">„Hodný Harry," pochválil ho, když byla lahvička prázdná.</p><p align="justify">Harry narovnal hlavu a zatřásl s ní. Myšlenky v hlavě se mu daly do šíleného shonu. Těkal očima ze strany na stranu a levé víčko mu začalo cukat. Zhluboka se nadechl a přitiskl si na neklidné oko prsty. Přinutil ty blázny ve své hlavě, aby se zklidnili a vrátili se do běžných kolejí.</p><p align="justify">„To bylo nějaké silné, pane," podotkl a pozoroval, jak se Pán zla ušklíbl, zatímco pokusně levitoval lahvičku na vyřezávaný stolek pouhým pohledem.</p><p align="justify">„Dva doušky nebo všechno," pokrčil rameny s očima stále upřenýma na vznášející se flakón. „Zas až takový rozdíl to není."</p><p align="justify">„Aspoň už nebudu potřebovat kávu," zažertoval Harry. Směs lektvarů, která mu kolovala žilami, by na nohou udržela i mrtvého. Stejně jako Averyho káva. Nemohl mu upřít, že byla skutečně tou nejlepší, jakou v životě ochutnal.</p><p align="justify">Pán zla se znovu zasmál, ale pak jeho výraz zvážněl.</p><p align="justify">Harryho srdce začalo okamžitě bušit rychleji a myšlenky se zase chtěly rozutéct. Přinutil je všechny zpomalit a se zadrženým dechem čekal, co bude dál. Když přešlápl na měkkém koberci, měl chodidla jako v ohni a jeho malíčky se smáčkly ve špičkách bot. Teda…</p><p align="justify">„Budeš mi chybět, Harry," pronesl Pán zla, jako by tomu sám nemohl uvěřit.</p><p align="justify">Na moment se svět kolem nich zastavil. Dívali se na sebe přes zlatě zdobené zrcadlo a na chvíli, na malou chviličku, Harry cítil, jak něco uvnitř něj bude vždy Pánu zla patřit. Začaly ho pálit oči. Zamrkal, a bylo to pryč.</p><p align="justify">Nervózně se zasmál. „Nemůžeme to zrušit. Všichni už jsou tady nebo na cestě. Viděl jste tu kupu darů, co máte v jídelně?" ukázal palcem směrem ke dveřím s těžkými fialovými závěsy.</p><p align="justify">Vážný výraz byl tentam. „Harry!" zasmál se vysoký muž hlubokým smíchem. „Ty můj hlupáku…" zavrtěl hlavou. „Ty jsou přeci pro tebe!"</p><p align="justify">„Pro mě?" zarazil se Harry a nakrčil obočí. „Tomu nerozumím, pane, je to přeci vaše slavnost!"</p><p align="justify">„Ano, ale víš, co je dnes za den?"</p><p align="justify">„Ne, pane," zavrtěl hlavou. „Bohužel jsem ztratil pojem o čase velmi brzy po mém příchodu."</p><p align="justify">„Ach jistě," odmávl to Pán zla jako malou mouchu. „Dnes je třicátého prvního. Července." Dodal a s potěšeným úšklebkem pozoroval, jak to všechno Harrymu dochází.</p><p align="justify">„Ehm, pane," řezavě si odkašlal. „Ne že bych chtěl být nezdvořilý, ale co s těmi dary bude? A od koho jsou? Víte," rychle dodal, „na programu mám důležitější věci než rozbalování."</p><p align="justify">„Naprosto s tebou souhlasím. Pravděpodobně to necháme na ostatních, aby se mohli po hostině nějak zabavit."</p><p align="justify">„Děkuju pane." Sklonil hlavu a několikrát prohnul nohu, aby uvolnil ztuhlé koleno. Hlasitě v něm luplo. „Jen buďte prosím opatrný. Nikdy nevíte, co by tam mohlo být."</p><p align="justify">„Ach Harry," potěšeně naklonil hlavu a otočil ho k sobě. „S tím přeci počítám. Proč si myslíš, že to budou dělat ostatní? A bylo by opravdu zvláštní, kdyby mezi všemi sedmdesáti třemi balíčky nebyl alespoň jeden krásně prokletý, že?"</p><p align="justify">„Sedmdesát tři?" vydechl Harry překvapeně a vzhlédl. Kolem rudých očí se vytvořily drobné vějířky vrásek.</p><p align="justify">„Ano, zdá se, že ani tvá nepřítomnost spoustu lidí nezastavila v gratulacích. Snad nejsi překvapený?"</p><p align="justify">Polilo ho horko ale nevšímal si toho. „Nikdy jich nebylo tolik," bránil se Harry. „Ani loni! Loni jsem jich měl pět!"</p><p align="justify">„Nesmysl," převalil na jazyku Pán zla. Sykavky podrážděně protáhl. Dlouhými prsty přejel Harrymu po tváři, sjel mu pod bradu a zvedl ji tak, aby lépe viděl Harryho výraz. „Mí lidé jen zrušili poštovní embargo, které na tebe jistý ředitel vyhlásil. Nic těžkého," stiskl rty. „Jen pár kleteb tam a povzbudivých slov tady a bylo to."</p><p align="justify">Harry na něj zůstal zírat. V jizvě mu pulzovalo čím dál silněji a rychleji. „Chcete," zalkl se. „Chcete říct, že mi celé ty roky lidé posílali dárky?"</p><p align="justify">„Můj Harry," povzdychl si měkce Pán zla. „Jistěže ti posílali dárky. A dopisy. Přání k narozeninám, k Vánocům, kondolence pro tvé rodiče. Stovky a stovky dopisů. Dokonce i Šedý uvažoval o tom, že ti něco letos dá! Zřejmě jsi na něj udělal dojem."</p><p align="justify">„Ale, vždyť já jsem nikdo!" namítl Harry. A Šedý mu už dárek dal. Ujištění… nebo to snad bylo rozhřešení?</p><p align="justify">„Ano, to jsi," souhlasil s ním pevný hlas, a přesto se mu podařilo znít konejšivě. „Jenže ostatní to neví. Celou tu dobu věří, že jsi někdo. Ale neboj, brzy jim to dokážeme."</p><p align="justify">Přikývl. „Ano, je načase, aby si to uvědomili." Sklouzl pohledem na stranu a zatnul pěsti.</p><p align="justify">„Harry? Můj Harry, copak je?"</p><p align="justify">Harry zavrtěl hlavou a podíval se zpět na děsivý obličej s hadími nozdrami a červenýma zešikmenýma očima bez jediné řasy. „Měli to čekat. Škoda, že to jejich zmatené pobíhání neuvidím."</p><p align="justify">Pán zla se pousmál a přivinul ho k sobě. „Ještě si to můžeš rozmyslet. Má nabídka stále platí," pošeptal mu měkce.</p><p align="justify">Harry nechal své tělo uvolněné a vdechoval kombinaci pižma a dřeva. Kdyby se ta vůně jmenovala Zapovězený les, naprosto by to chápal. Dlouhé prsty se mu probíraly vlasy, zatímco ho druhá ruka objímala kolem zad a palcem ho hladila po jedné z jizev na zádech. Zachvěl se.</p><p align="justify">„Neboj se Harry. Všichni zaplatí. Neměli si dovolit na tebe všechno hodit. Postarám se o to, aby zapomněli, že je měl Zlatý chlapec zachránit."</p><p align="justify">Harry, stále přitisknutý k hrudi přikývl. „To je dobře." Se zavřenou pusou zívl. Už ani předávkování nefungovalo tak dobře, jako dřív. Vyvrátil hlavu, aby vzhlédl, a ostrá bolest mu projela podél celé páteře. Na moment křečovitě sevřel půlky a zkroutil prsty u nohou. „Pane?"</p><p align="justify">„Ano, Harry?"</p><p align="justify">Žaludek se mu stáhl a Harrymu bylo příšerné vedro. „Prosím, nezapomeňte na ten slib."</p><p align="justify">Stisk kolem něj zhrubl. Jako když Nagini svíjí smyčky kolem svého člověka. „Jak bych mohl? Dokud ty dodržíš svoji část dohody, nemám důvod rušit tu svou."</p><p align="justify">„Jistě, pane. Nebojte, já to dodržím," ubezpečil ho Harry stále v pevném objetí.</p><p align="justify">Pán zla ho od sebe odstrčil na délku paží. „A ještě jednou mi řekni, co přesně máš udělat?"</p><p align="justify">„Zemřít." Ze rtů mu to sklouzlo snadněji než výdech.</p><p align="justify">„Výborně. A Harry?"</p><p align="justify">„Pane?"</p><p align="justify">Špičky delších a ostřejších zubů se ve světle svící zaleskly. „Všechno nejlepší k narozeninám."</p><p align="justify">Polkl a usmál se. „Děkuji pane."</p><p align="justify">Pán zla odstoupil a vzal malou černou krabičku ze stolku, na kterém stál odlevitovaný flakonek a sada nožů. Podal ji Harrymu.</p><p align="justify">Obezřetně ji přijal a nejistě zatáhl za tmavě rudou stužku. Ta se lehce odvinula a pomalu se snesla k zemi. Odklopil víčko a tam, na tmavě zelené podušce ležela nádherně zdobená jehla. Její hlavička byla ve tvaru drobné hadí hlavy, která vypadala, že spí. Harry po ní opatrně přejel prsty a podíval se na jejího dárce. „Nevím pane, co říct."</p><p align="justify">Mávl rukou ve štědrém gestu. „Neříkej nic, i když děkuji by stačilo."</p><p align="justify">Olízl si rty. „Děkuji pane."</p><p align="justify">Pán zla přikývl a vzal krabičku Harrymu z upocených rukou. Vyjmul jehlici z podušky a přistoupil k Harrymu blíž, aby mu upravil zlatou vázanku z širokého pruhu látky. Harry nadzdvihl hlavu a nechal ho naaranžovat látku dle jeho představ. Ucítil ostrou bolest v prohlubni pod krkem, ale ani necukl.</p><p align="justify">Pán zla odstoupil a spokojeně si své dílo prohlédl. „Teď je to dokonalé."</p><p align="justify">Harry počkal na pokyn a pak se otočil k zrcadlu. Opravdu dokonalý byl. Tmavě zelený hábit, zlaté lemování, vesta, košile i vázanka a jeho zeleně zakouzlené oči za černými obroučkami známých brýlí, to vše spolu krásně ladilo. Drobný zlatý hádek byl v záhybech vázanky skoro neviditelný, dokud se Harry nepohnul a v hádkovi se neodrazil plamen voskovic.</p><p align="justify">Vypadal perfektně. Hodiny odbily tři čtvrtě na dvanáct. Jizva mu začala pulzovat ještě rychleji. Roztřeseně se nadechl a narovnal ramena.</p><p align="justify">„Můj Harry, tam venku nebudeme mít dost času," řekl Pán zla spěšně. „Jen," zaváhal a obličej se mu roztáhl v tom nejširším úsměvu, „sbohem."</p><p align="justify">Harry se pousmál. „Sbohem, pane. A hodně štěstí." Nechal se naposledy obejmout a otočil se zpátky k zrcadlu. Slyšel klapnutí dveří, jak Pán zla odešel. Bude to jen otázka minut, než pro něj přijdou. Ostrá bolest mu projela celým pravým bokem a on se celý zkroutil. S rukama přitisknutýma pod žebry se nutil pomalu vydechovat. Ve své mysli ji z většiny zablokoval a když už z ní zbylo jen slabé pulzování, narovnal se. Ještě chvíli musí vydržet, a bude klid. Žádná bolavá játra ho už trápit nebudou.</p><p align="justify">Naposledy zkontroloval svůj odraz. Podrážděně si všiml, že vypadá ještě bledší, a ještě k tomu je celý pomuchlaný a orosený potem. Upravil si lemy hábitu a srovnal ho, aby mu přesně seděl na ramenou. Kapesníkem si opatrně otřel čelo. Když měl tu možnost, chtěl odejít s důstojností. A v tom se s Pánem zla shodli. Jejich cíl byl stejný a mohli na tom pracovat společně. Jeho pán chtěl zabít důstojného soupeře a Harry… mimoděk si urovnal manžety hábitu, aby opravdu zakryly zápěstí. Konečně může zemřít, konečně přišel jeho čas. A když už to má jisté, proč nechtít trochu luxusu a pozlátka?</p><p align="justify">Ještě jednou si uhladil hábit, rozčepýřil vlasy a usmál se na sebe. Brzy se připojí k panu Ollivanderovi, k Siriusovi, k Cedrikovi, k tátovi i k mámě. Jen ještě perfektně sehrát svou poslední úlohu.</p><p align="justify">Zlatý chlapec musí zemřít.</p>
  </div>
  